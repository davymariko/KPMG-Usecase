PARITAIR SUBCOMITE VOOR DE BESCHUTTE WERKPLAATSEN VAN HET WAALSE GEWEST EN VAN DE DUITSTALIGE GEMEENSCHAP PSC 327.03

Collectieve arbeidsovereenkomst van 18 december 2019 betreffende de verhoging van de uur- en maandlonen van de werknemers die zijn tewerkgesteld in de beschutte werkplaatsen die zijn gevestigd in het Waals Gewest.

HOOFDSTUK 1: Toepassingsgebied Artikel 1 Deze collectieve arbeidsovereenkomst is uitsluitend van toepassing op de werkgevers en op de werknemers van de beschutte werkplaatsen (BW) gesubsidieerd door het Waalse Gewest, en die ressorteren onder het PSC327.03, met uitzondering van de beschutte werkplaatsen gevestigd in de Duitstalige Gemeenschap.

Onder werknemers wordt verstaan: het mannelijk en vrouwelijk werklieden- en bediendenpersoneel.

Hoofdstuk 2: Voorwerp van de overeenkomst Artikel 2 Deze collectieve arbeidsovereenkomst wordt gesloten in uitvoering van het sectoraal protocolakkoord 2019-2020 van 28 november 2019.

Artikel 3 Zij doelt op de verhoging van de uur- en maandlonen (sectorale arbeidsregeling van gemiddeld 38u per week) vanaf 1 mei 2019.

De minimum en de reële uurlonen worden verhoogd met 0,12 euro bruto per uur.

De minimum en de reële maandlonen worden op dezelfde manier verhoogd, namelijk met 19,76 euro bruto per maand (voor een voltijdse werknemer).

Voor 2019 zal de verhoging concrete vorm krijgen door de uitbetaling van een eenmalige premie. Deze premie zal gestort worden in de plaats van een loonsverhoging uitbetaald in 2019.

De referentieperiode voor de berekening van de loonsverhoging in 2019 loopt van 1 mei 2019 tot 31 december 2019. Er kan ook rekening worden gehouden met de referentieperiode van 1 april 2019 tot 30 november 2019 om deze premie vervroegd uit te betalen.

Bij de berekening van deze unieke premie zullen bovendien dezelfde gelijkstellingen in rekening moeten worden gebracht als voor het variabel gedeelte van de eindejaarspremie zoals bedoeld in de CAO van 26 maart 2014 betreffende de eindejaarspremie in de beschutte werkplaatsen gevestigd in het Waalse Gewest (nr. 122077/C0/327.03, KB 8 januari 2015, BS 6 februari 2015), namelijk de professionele en syndicale opleidingen, vakbondsopdrachten, inhaalrust, kort verzuim, tijdelijke werkloosheid om economische redenen, moederschapsverlof, vaderschapsverlof en de sectorale verloven.

Vanaf 1 januari 2020 worden de minimum en de reële uurlonen effectief verhoogd met 0,12 euro bruto per uur en de minimum en de reële maandlonen worden op dezelfde manier verhoogd, namelijk met 19,76 euro bruto per maand (voor een voltijdse werknemer).

Hoofdstuk 3: Slotbepalingen Artikel 4 Deze collectieve arbeidsovereenkomst gaat in op 1 mei 2019 en is gesloten voor een onbepaalde duur. Ze kan door elke ondertekenende partij worden opgezegd met een opzeggingstermijn van 6 maanden die met een ter post aangetekend schrijven wordt gericht aan de Voorzitter van het Paritair Subcomité voor de beschutte werkplaatsen van het Waalse Gewest en van de Duitstalige Gemeenschap.
