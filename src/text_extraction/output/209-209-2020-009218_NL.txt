PARITAIR COMITE 209 BEDIENDEN VAN DE METAALFABRIKATENNIJVERHEID

Collectieve arbeidsovereenkomst van 6 juli 2020

Gevolgen van het uitstel van de sociale verkiezingen voor de syndicale afvaardiging en vorming

Gelet op de wet van 4 mei 2020 tot regeling van de opschorting van de procedure sociale verkiezingen van het jaar 2020 ingevolge de coronavirus COVID19 pandemie (Belgisch Staatsblad, 13 mei 2020);

Gelet op het Advies nr. 2.169 van de sociale partners binnen de Nationale Arbeidsraad in verband met de herneming van de verkiezingsprocedure na opschorting, uitgebracht op 30 juni 2020 (2 juli 2020);

Gelet op de collectieve arbeidsovereenkomst van 6 februari 1996 inzake statuut van de vakbondsafvaardiging (geregistreerd onder het nummer 41196/CO/209);

Gelet op de collectieve arbeidsovereenkomst van 30 juni 1972 inzake syndicale vorming (geregistreerd onder het nummer 1399/CO/58);

Komen de sectorale sociale partners overeen om een collectieve arbeidsovereenkomst te sluiten die de gevolgen van het uitstel van de sociale verkiezingen neutraliseert.

Artikel 1. Deze collectieve arbeidsovereenkomst is van toepassing op de werkgevers en hun werknemers met een arbeidsovereenkomst voor bedienden die behoren tot het Paritair Comité voor de bedienden van de metaalfabrikatennijverheid.

Voor wat betreft de artikelen 2 en 4 met betrekking tot de syndicale afvaardigingen wordt conform de CAO van 6 februari 1996 onder “bedienden” verstaan de gebaremiseerde en baremiseerbare bedienden tenzij andere bestaande praktijken op ondernemingsvlak.

Voor wat betreft artikel 3 met betrekking tot de syndicale vorming wordt conform de CAO van 30 juni 1972 onder “bedienden” verstaan alle bedienden.

Artikel 2. Duur van het mandaat

De duur van het mandaat van de syndicaal afgevaardigde wordt met eenzelfde periode verlengd als de periode van opschorting van de sociale verkiezingen.

Artikel 3. Syndicale vorming

De periode van 4 jaar zoals bepaald in artikel 6 van de collectieve arbeidsovereenkomst van 30 juni 1972 inzake syndicale vorming neemt een aanvang op 1 juli 2020. Ingeval van wijziging van het aantal mandaten naar aanleiding van de sociale verkiezingen 2020 zal een proportionele berekening worden toegepast op het krediet van vormingsdagen voor de resterende mandaatperiode.

Artikel 4. Statuut

De ontslagbescherming gekoppeld aan het mandaat van een vakbondsafgevaardigde blijft van toepassing tijdens de verlenging van de duur van zijn mandaat als vakbondsafgevaardigde.

Artikel 5. Deze collectieve arbeidsovereenkomst wordt gesloten voor bepaalde duur vanaf 1 juli 2020 tot en met 30 juni 2024.
