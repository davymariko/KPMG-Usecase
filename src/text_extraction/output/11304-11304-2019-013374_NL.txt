COLLECTIEVE ARBEIDSOVEREENKOMST VAN 3 OKTOBER 2019 BETREFFENDE DE TOEKENNING VAN EEN SECTORAAL CONVENTIONEEL STELSEL VAN WERKLOOSHEID MET BEDRIJFSTOESLAG (SWT) VANAF 62 JAAR IN HET PARITAIR SUBCOMITE VOOR DE PANNENBAKKERIJEN

HOOFDSTUK 1 — TOEPASSINGSGEBIED

Artikel 1 Deze collectieve arbeidsovereenkomst is van toepassing op de werkgevers en arbeiders van de ondernemingen welke ressorteren onder het Paritair Subcomité voor de pannenbakkerijen.

De termen ‘arbeider’, ‘hij’, ‘zij’, … verwijzen naar arbeiders en arbeidsters.

Artikel 2 Deze collectieve arbeidsovereenkomst wordt gesloten ter uitvoering van het KB van 3 mei 2007 tot regeling van het stelsel van werkloosheid met bedrijfstoeslag (hierna KB van 3 mei 2007).

Deze collectieve arbeidsovereenkomst wordt tevens gesloten ter uitvoering van CAO. nr. 17 gesloten ín de Nationale Arbeidsraad (NAR) van 19 december 1974 tot invoering van een regeling van aanvullende vergoeding ten gunste van sommige bejaarde werknemers indien zij worden ontslagen (hierna CAO nr. 17).

HOOFDSTUK II — SWT 62 JAAR

Artikel 3 Overeenkomstig de bepalingen van cao nr. 17 en onder voorbehoud van eventuele aanpassingen aangebracht aan deze reglementering, wordt een recht op bedrijfstoeslag voor het conventioneel stelsel van werkloosheid (SWT) toegekend aan ontslagen arbeiders (behalve in geval van dringende reden) en die cumulatief aan de volgende voorwaarden voldoen:

-__ Recht hebben op een wettelijke werkloosheidsuitkering;

- De arbeiders ontslagen gedurende de looptijd van deze collectieve arbeidsovereenkomst moeten de leeftijd van 62 jaar bereiken uiterlijk op 30 juni 2021 en op het ogenblik van de beëindiging van de arbeidsovereenkomst;

- Op het ogenblik van de beëindiging van de arbeidsovereenkomst de beroepsloopbaan als loontrekkende kunnen bewijzen overeenkomstig de bepalingen van het KB van 3 mei 2007;

- Een sectoranciënniteit van 10 jaar kunnen aantonen.

Artikel 4 Het netto-referteloon wordt berekend op basis van de voltijdse arbeidsprestaties die de arbeider uitoefende vóór de aanvang van eventuele deeltijdse prestaties in _ het kader van tijdskrediet.

Artikel 5 Partijen komen overeen om op bedrijfsvlak initiatieven te ondersteunen die de inzetbaarheid van de medewerkers op lange termijn verzekeren. Concreet kan het hier gaan over initiatieven op vlak van opleiding, competentiemanagement en loopbaanplanning.

Tevens engageren de partners zich om het ‘vastklikken’ voor de systemen waar dit mogelijk is, actief te promoten.

HOOFDSTUK III — GELDIGHEID

Artikel 6 Deze collectieve arbeidsovereenkomst is gesloten voor een bepaalde duur en treedt in werking op 01.01.2019 en houdt op van kracht te zijn op 30.06.2021.

Zij zal worden neergelegd ter griffie van de Algemene Directie Collectieve Arbeidsbetrekkingen van de Federale Overheidsdienst Werkgelegenheid, Arbeid en Sociaal Overleg en de algemeen verbindende kracht bij Koninklijk Besluit wordt gevraagd.
