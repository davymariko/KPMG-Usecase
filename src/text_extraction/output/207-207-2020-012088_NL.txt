Bestaanszekerheid

CAO van 6/10/2020 gesloten in het Paritair Comité voor de bedienden uit de scheikundige nijverheid betreffende een aanvullende werkloosheidsuitkering in geval van schorsing van de uitvoering van de arbeidsovereenkomst omwille van tijdelijke werkloosheid gerelateerd aan het coronavirus voor de bedienden van de kunststofverwerkende nijverheid van de provincie West-Vlaanderen Overwegende de uitzonderlijke situatie waarmee België in het algemeen en de werkgevers en werknemers in het bijzonder te maken krijgt in het kader van de coronacrisis .

ARTIKEL 1 — Toepassingsgebied

Deze CAO is van toepassing op de werkgevers en op de baremiseerbare bedienden (hierna “de werknemer(s)” genoemd), in de ondernemingen gelegen in de provincie West-Vlaanderen die ressorteren onder het Paritair Comité voor de bedienden uit de scheikundige nijverheid uit hoofde van hun bedrijvigheid inzake verwerking van kunststof.

Met “werknemer(s)” wordt verstaan: de mannelijke en vrouwelijke werknemers. ARTIKEL 2

In afwijking van artikel 2 van de CAO gesloten op 15 september 2020 in het Paritair Comité voor de bedienden uit de scheikundige nijverheid betreffende een aanvullende werkloosheidsuitkering in geval van schorsing van de uitvoering van de arbeidsovereenkomst omwille van tijdelijke werkloosheid naar aanleiding van het coronavirus (registratienummer: 161277/CO/207) hebben de werknemers waarvan de uitvoering van de arbeidsovereenkomst tijdens de duur van deze CAO wordt geschorst omwille van tijdelijke werkloosheid wegens overmacht gerelateerd aan het coronavirus recht, ten laste van hun werkgever, op een aanvullende werkloosheidsuitkering vastgelegd op € 11,50 per dag tijdelijke werkloosheid wegens overmacht naar aanleiding van het coronavirus tot en met het einde van de duur van deze CAO.

ARTIKEL 3

De bepalingen van deze CAO doen geen afbreuk aan de gunstigere bepalingen die in de ondernemingen bestaan.

ARTIKEL 4 — Duur Deze CAO is gesloten voor een bepaalde duur.

Deze CAO treedt in werking op 1 september 2020 en loopt in ieder geval uiterlijk op 31 december 2020 af.

Deze CAO zal worden neergelegd ter griffie van de Algemene Directie Collectieve Arbeidsbetrekkingen van de Federale Overheidsdienst Werkgelegenheid, Arbeid en Sociaal Overleg en de algemeen verbindende kracht bij koninklijk besluit wordt gevraagd.
