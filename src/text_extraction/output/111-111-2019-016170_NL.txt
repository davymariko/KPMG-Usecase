PARITAIR COMITE VOOR DE METAAL-, MACHINEEN ELEKTRISCHE BOUW

Collectieve arbeidsovereenkomst van 16 december 2019

MOBILITEITSVERGOEDING

In uitvoering van het nationaal akkoord van 11 juli 2011 en meer bepaald artikel 23, wordt onderstaande collectieve arbeidsovereenkomst gesloten.

Artikel 1. Onderhavige collectieve arbeidsovereenkomst is van toepassing op de ondernemingen welke onder het Paritair Comité van de metaal-, machine- en elektrische bouw ressorteren, met uitzondering van de ondernemingen welke bruggen en metalen gebinten monteren, en hun arbeiders, die zich van hun woonplaats, van de aanwervingplaats, voor zover deze slechts als ophaalplaats fungeert, of van de ophaalplaats naar de (eerste) werf verplaatsen en omgekeerd vanuit de (laatste) werf, ongeacht het vervoermiddel, al dan niet ter beschikking gesteld door de werkgever.

Een werf kan nooit de aanwervingplaats zijn.

Artikel 2. Deze collectieve arbeidsovereenkomst bevat enkel de bepalingen over de toegekende mobiliteitsvergoeding voor bovengenoemde verplaatsingen. Ze bevat geen bepalingen betreffende de tussenkomst door de werkgever in de kosten van het vervoer door de werknemer. Deze worden op ondernemingsvlak geregeld conform de bestaande wettelijke en conventionele regels

Artikel 3. De werkgever zal een mobiliteitsvergoeding betalen aan de arbeiders bedoeld in artikel 1.

Het bedrag van de mobiliteitsvergoeding, bedraagt 0,1316 €/ km

Het bedrag van de mobiliteitsvergoeding, bedraagt 0,1429 €/ km van zodra een koninklijk besluit in werking treedt dewelke voorziet in een verhoging van het bedrag tot minimaal 0,1429 €/km zoals vastgesteld in artikel 1982, 4°, ce) van het Koninklijk besluit van 28 november 1969 tot uitvoering van de wet van 27 juni 1969 tot herziening van de besluitwet van 28 december 1944 betreffende de maatschappelijke zekerheid der arbeiders.

Jaarlijks op 1 juli wordt dit bedrag aangepast op basis van het afgevlakt gezondheidsindexcijfer van de maand juni van het voorgaande jaar en de maand juni van het lopend jaar.

Het bedrag van de mobiliteitsvergoeding mag op geen enkel moment het maximum forfaitair bedrag voor een mobiliteitsvergoeding vrijgesteld van sociale zekerheidsbijdragen overschrijden.

Artikel 4. In ondernemingen waar al andere vormen van vergoedingen bestaan voor bovengenoemde verplaatsingen kunnen de bepalingen van deze collectieve arbeidsovereenkomst geïntegreerd worden in dit bestaande regime op ondernemingsvlak door middel van een collectieve arbeidsovereenkomst zonder echter afbreuk te doen aan het bestaande voordeliger regime.

De aldus gedefinieerde bepalingen op ondernemingsvlak zullen van toepassing zijn op alle arbeiders, met inbegrip van de nieuw aangeworven arbeiders.

De toepassing van deze collectieve arbeidsovereenkomst kan voor ondernemingen waar al andere vormen van vergoedingen bestaan voor bovengenoemde verplaatsingen noch kostenverhogend zijn voor de werkgever, noch inkomenverlagend zijn voor de arbeider.

Artikel 5. Deze collectieve arbeidsovereenkomst vervangt de collectieve arbeidsovereenkomst van 16 januari 2012 met  registratienummer 109679 aangaande mobiliteitsvergoeding, algemeen verbindend verklaard bij koninklijk besluit van 17 oktober 2012 (Belgisch Staatsblad van 26 oktober 2012).

Deze collectieve arbeidsovereenkomst wordt gesloten voor onbepaalde duur en treedt in werking vanaf 1 januari 2020.

Zij kan worden opgezegd mits aangetekend schrijven aan de Voorzitter van het Paritair comité 111 voor de metaal-, machine- en elektrische bouw en mits een vooropzeg van 6 maanden.
