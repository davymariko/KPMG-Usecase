PARITAIR SUBCOMITE VOOR DE BESCHUTTE WERKPLAATSEN VAN HET WAALSE GEWEST EN VAN DE DUITSTALIGE GEMEENSCHAP PSC 327.03

Collectieve arbeidsovereenkomst van 22 juni 2020 tot wijziging van artikel 3 van de collectieve arbeidsovereenkomst van 26 september 2005 betreffende de tegemoetkoming van de werkgevers in de vervoerskosten nr. 78966/CO/327.03, geregistreerd op 13/03/2006, BS 01/09/2006

HOOFDSTUK 1: Toepassingsgebied

Artikel 1 Deze collectieve arbeidsovereenkomst (cao) is uitsluitend van toepassing op de werkgevers en op de werknemers van de beschutte werkplaatsen (BW) gesubsidieerd door het Waalse Gewest, en die ressorteren onder het PSC 327.03, met uitzondering van de beschutte werkplaatsen gevestigd in de Duitstalige Gemeenschap.

Onder werknemers wordt verstaan: het mannelijk en vrouwelijk werklieden- en bediendepersoneel.

Hoofdstuk 2: wijziging van de cao

Artikel 2 Wat de kosten voor het woon-werkverkeer betreft dat wordt uitgevoerd met een ander openbaar vervoermiddel dan de trein (bvb. tram, bus, metro…), bepaalt de cao 19/9 van de NAR, gesloten ingevolge het interprofessioneel akkoord 2019-2020, vanaf 01/07/2020, dat de tegemoetkoming van de werkgever voortaan verplicht zal zijn voor het werk-verkeer van minder dan 5 km.

De sectorale cao van 26 september 2005 betreffende de tegemoetkoming van de werkgevers in de vervoerskosten (nr. 78966/CO/327.03, geregistreerd op 13/03/2006, BS 01/09/2006) bepaalt dat de tegemoetkoming van de werkgever verplicht is voor een traject van minimaal 5 km.

Teneinde ervoor te zorgen dat deze cao overeenstemt met de bepalingen van cao 19/9, moet deze derhalve worden gewijzigd op dit punt door de ondergrens van 5 km te schrappen.

Artikel 3 Artikel 3 van de sectorale cao van 26 september 2005 betreffende de tegemoetkoming van de werkgevers in de vervoerskosten (nr. 78966/CO/327.03, geregistreerd op 13/03/2006, BS 01/09/2006) wordt dus als volgt gewijzigd:

"De tegemoetkoming van de werkgever wordt bepaald volgens de wettelijke bepalingen waarin voorzien is in cao 19/9."

Hoofdstuk 3: slotbepalingen

Artikel 4 Deze collectieve arbeidsovereenkomst treedt in werking op 1 juli 2020 voor een onbepaalde duur. Zij kan door elke ondertekenende partij worden opgezegd met een opzeggingstermijn van 3 maanden per ter post aangetekende brief gericht aan de Voorzitter van het Paritair Subcomité voor de beschutte werkplaatsen van het Waalse Gewest en van de Duitstalige Gemeenschap.

Artikel 5 Overeenkomstig artikel 14 van de wet van 5 december 1968 betreffende de collectieve arbeidsovereenkomsten en de paritaire comités worden, voor wat betreft de ondertekening van deze collectieve arbeidsovereenkomst, de handtekeningen van de personen die deze aangaan namens de werknemersorganisaties enerzijds en namens de werkgeversorganisaties anderzijds, vervangen door de notulen van de vergadering die zijn ondertekend door de voorzitter en de secretaris en goedgekeurd door de leden.
