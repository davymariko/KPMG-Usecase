Paritair comité voor de houtnijverheid (PC 125)

Collectieve arbeidsovereenkomst van 26.11.2019 betreffende de invoering van een sectorale nondiscriminatiecode

Artikel 1. -Toepassing

Deze collectieve arbeidsovereenkomst is van toepassing op de arbeiders/sters en op de werkgevers die behoren tot de bevoegdheid van het Paritair Comité voor de houtnijverheid.

Deze overeenkomst wordt gesloten in uitvoering van de geldende antidiscriminatiewetgeving op federaal niveau en het niveau van de Gemeenschappen en Gewesten, alsook de algemeen bindend verklaarde cao's nr. 38 en nr. 95 van de Nationale Arbeidsraad.

Art. 2. - Doel

De sociale partners uit de sector voor de houtnijverheid brengen tot uitdrukking dat ze een groot belang hechten aan het voorkomen en bestrijden van elk ongewenst onderscheid op basis van geslacht, zwangerschap, bevalling, ouderschap, genderidentiteit, genderexpressie en geslachtsverandering, zogenaamd ras, huidskleur, afstamming, nationale of etnische afstamming, afkomst, seksuele geaardheid, burgerlijke stand, geboorte, fortuin, leeftijd, geloof of levensbeschouwing, handicap of fysische eigenschap conform de antidiscriminatiewetgeving van 10 05 2007. Een discriminatie op grond van één van deze door de wet beschermde criteria is immers verboden.

Art. 3. - Sensibilisering

Zij zullen daarom via de hun geëigende kanalen, alle werkgevers en werknemers uit de sector sensibiliseren om deze non-discriminatiecode te respecteren.

Art. 4. - Personeelsbeleid

In het bijzonder zijn de werkgevers verplicht de werving, selectie, beoordeling en beloning van het personeel te laten gebeuren op een zodanige wijze dat iedereen behandeld wordt als een gelijke, ongeacht geslacht, zwangerschap, bevalling, ouderschap, genderidentiteit, genderexpressie en geslachtsverandering, zogenaamd ras, huidskleur, afstamming, nationale of etnische afstamming, afkomst, seksuele geaardheid, burgerlijke stand, geboorte, fortuin, leeftijd, geloof of levensbeschouwing, handicap of fysische eigenschap conform de antidiscriminatiewetgeving.

De werkgever ziet er in zijn onderneming op toe dat iedereen elkaar met wederzijds respect behandelt.

Hij stelt een vertrouwenspersoon aan die eventuele klachten kan aanhoren. Volgens de welzijnswet (wet van 4 augustus 1996 betreffende het welzijn van de werknemers bij de uitvoering van hun werk) legt een werkgever de verplichting op om een welzijnsbeleid te voeren.

Art. 5. - Omgangsvormen

De werknemers moeten respect hebben voor elkaar en voor anderen, ongeacht geslacht, zwangerschap, bevalling, ouderschap, genderidentiteit, genderexpressie en geslachtsverandering, zogenaamd ras, huidskleur, afstamming, nationale of etnische afstamming, afkomst, seksuele geaardheid, burgerlijke stand, geboorte, fortuin, leeftijd, geloof of levensbeschouwing, handicap of fysische eigenschap conform de antidiscriminatiewetgeving.

Art. 6. - Opleiding

Bij vorming-, opleidings- of andere activiteiten die de sector organiseert, zowel intern als extern, wordt expliciet aandacht besteed aan het beleid van evenredige arbeidsdeelname, diversiteit en de discriminatiewetgeving.

Art. 7 Evaluatie De inhoud van deze cao zal binnen een redelijke termijn geëvalueerd worden,

Art 8. Verslaggeving

De werkgever zal jaarlijks verslag uitbrengen aan de ondernemingsraad over de genomen initiatieven in verband met non-discriminatie, Bij ontstentenis van een ondernemingsraad zal er verslag worden uitgebracht aan het CPBW. Bij ontstentenis van een CPBW aan de syndicale delegatie, Bij ontstentenis van een overlegorgaan, geeft de werkgever een verslag aan zijn personeel via een personeelsvergadering.

Art. 9. - Duur

Deze overeenkomst wordt gesloten voor onbepaalde duur met ingang van 26 november 2019.

Partijen kunnen de onderhavige cao opzeggen mits inachtneming van een opzeggingstermijn van zes maanden, betekend bij aangetekend schrijven aan de Voorzitter van het Paritair Comité.
