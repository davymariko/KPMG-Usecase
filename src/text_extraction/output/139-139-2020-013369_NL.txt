Neerlegging-Dépôt: 12/11/2020 Regist.-Enregistr.: 10/12/2020 N°: 162299/CO/139

Paritair Comité voor de binnenscheepvaart

Collectieve arbeidsovereenkomst van 22 oktober 2020 tot opheffing van de collectieve arbeidsovereenkomst van 10 oktober 2016 inzake vaststelling van de werkgeversbijdragen voor administratiekosten

Artikel 1.: Toepassingsgebied

Deze collectieve arbeidsovereenkomst is van toepassing op de werkgevers en op de werknemers van de ondernemingen die onder het Paritair Comité voor de binnenscheepvaart ressorteren.

Deze CAO wordt afgesloten in uitvoering van artikel 5 van de statuten van het fonds voor bestaanszekerheid opgericht bij collectieve arbeidsovereenkomst van 22 oktober 2020.

Art. 2.: Financiering

De in artikel 1 bedoelde werkgevers zijn een bijdrage van 2,64 pct. verschuldigd, berekend op het brutoloon aan 108% zoals gekend in een kwartaal van de DmfA onder de looncodes 1,3 en 4 en dient als tegemoetkoming in de administratiekosten verschuldigd eanhet “Fonds voor de Rijn- en Binnenscheepvaart”.

Deze bijdrage is niet verschuldigd voor leerlingen en studenten met toepassing van de solidariteitsbijdrage.

Art. 3: Inning

De bijdrage wordt geïnd en ingevorderd door de Rijksdienst voor Sociale Zekerheid, in toepassing van artikel 7 van de wet van 7 januari 1958 betreffende de fondsen voor bestaanszekerheid.

Art. 4.: Opheffing bestaande CAO

Deze collectieve arbeidsovereenkomst heft de cao van 10 oktober 2016 (Reg. Nr. 136288/CO/139) en de cao van 5 juni 2001 (Reg. Nr. 58204/CO/139) op.

Art. 5: Duurtijd en opzegging

Deze collectieve arbeidsovereenkomst wordt gesloten voor onbepaalde duur met ingang van 1 januari 2021.

Elk van de ondertekende partijen kan ze opzeggen mits een opzeggingstermijn van 6 maanden in acht wordt genomen.

De opzegging wordt bij een ter post aangetekende brief aan de voorzitter van het Paritair comité voor de binnenscheepvaart en aan elk van de ondertekenende partijen betekend en heeft uitwerking de derde werkdag na de datum van verzending.

Art. 6.: Specifieke clausule

Overeenkomstig artikel 14 van de wet van 5 december 1968 betreffende de collectieve arbeidsovereenkomsten en de paritaire comités worden, voor wat betreft de ondertekening van deze collectieve arbeidsovereenkomst, de handtekeningen van de personen die deze aangaan namens de werknemersorganisaties enerzijds en namens de werkgeversorganisaties anderzijds, vervangen door de, door de voorzitter en de secretaris ondertekende en door de leden goedgekeurde notulen van de vergadering.
