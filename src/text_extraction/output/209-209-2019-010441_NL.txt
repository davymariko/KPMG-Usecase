Art. 1. Toepassingsgebied

Deze collectieve arbeidsovereenkomst is van toepassing op de werkgevers en hun werknemers met een arbeidsovereenkomst voor bedienden die behoren tot het Paritair Comité voor de bedienden van de metaalfabrikatennijverheid,

Onder "bedienden" wordt verstaan: de mannelijke en vrouwelijke gebaremiseerde en baremiseerbare bedienden.

Zij vervangt de collectieve arbeidsovereenkomst van 2 juli 2018 betreffende de gewaarborgde minimum maandwedde met registratienummer  146.655/C0/209. De voornoemde collectieve arbeidsovereenkomst wordt opgeheven.

Art.2. Gewaarborgde minimum maandwedde

Op 1 juli 2019 wordt de gewaarborgde minimum maandwedde verhoogd met € 52,25 en vervolgens geïndexeerd met 1,95 %.

Vanaf 1 juli 2019 wordt aan elke bediende (in een voltijds arbeidsregime) een minimum maandwedde van € 1.788,45 gewaarborgd.

Voor deeltijdse bedienden wordt deze gewaarborgde minimum wedde pro rata hun tewerkstellingsbreuk toegepast.

Deze gewaarborgde minimum maandwedde wordt jaarlijks geïndexeerd op 1 juli. Daartoe wordt het 4-maandelijks gemiddelde van het indexcijfer van de maand juni van het lopende jaar geplaatst tegenover het 4-maandelijks gemiddelde van het indexcijfer van de maand juni van het vorige jaar.

De toepassing van deze gewaarborgde min-mum wedde doet geen afbreuk aan de toepassing van de sectorale minimumlonen, zoals opgenomen in de collectieve arbeidsovereenkomst van 5 juli 2019 inzake de sectorale minimumlonen vanaf 1 juli 2019 (registratieprocedure lopende).

Art.3. Duur Deze collectieve arbeidsovereenkomst treedt in werking op 1 juli 2019 en wordt gesloten voor onbepaalde duur.

Zij kan door een van de partijen worden opgezegd met een opzegging van 3 maanden betekend bij een ter post aangetekende brief gericht aan de voorzitter van het Paritair Comité en aan elk van de ondertekenende partijen.
