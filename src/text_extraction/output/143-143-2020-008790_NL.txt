Neerlegging-Dépôt: 01/07/2020 Regist.-Enregistr.: 17/07/2020 N°: 159553/CO/143

Collectieve arbeidsovereenkomst van 29/06/2020 gesloten in het paritair comité van de zeevisserij (nr. 143) houdende de invoering van een aanvullende vergoeding bij tijdelijke werkloosheid wegens economische redenen (Code 5.1 op Scenario 5) of wegens overmacht (Code 5.4 op scenario WECH505) voor werknemers tewerkgesteld in de sector pakhuizen.

Hoofdstuk |, Toepassingsgebied

Art. 1. Deze collectieve arbeidsovereenkomst is van toepassing op alle werkgevers en werknemers die ressorteren onder het paritair comité voor de zeevisserij (nr. 143) en gekend onder werkgeverscategorie 086 (sector pakhuizen).

Hoofdstuk Il. Doelstelling

Art. 2. Het doel van onderhavige collectieve arbeidsovereenkomst betreft de invoering van een aanvullende vergoeding bij tijdelijke werkloosheid wegens economische redenen of overmacht voor alle werknemers tewerkgesteld in de sector pakhuizen voor zover zij gerechtigd zijn op tijdelijke werkloosheid wegens economische redenen of overmacht volgens de vigerende werkloosheidsreglementering.

Hoofdstuk Ill. Toekenningsvoorwaarden mbt. de aanvullende vergoeding

Art. 3. Een werknemer tewerkgesteld binnen het paritair comité nr. 143 verwerft automatisch het recht op een aanvullende vergoeding bij tijdelijke werkloosheid wegens economische redenen of overmacht indien hij voldoet aan de toelaatbaar- en vergoedbaarheidsvoorwaarden van de tijdelijke werkloosheid wegens economische redenen of overmacht volgens de vigerende werkloosheidsreglementering.

Hoofdstuk IV. Bedrag van de aanvullende vergoeding

Art. 4. Het dagbedrag van de aanvullende vergoeding is bepaald op 10€ bruto per volledige dag tijdelijke werkloosheid wegens economische redenen of overmacht en 5€ bruto per halve dag tijdelijke werkloosheid wegens economische redenen of overmacht, gerekend in het 6 dagenstelsel en naar equivalent omgerekend voor de weekendwerkers.

Hoofdstuk V. Modaliteiten van de aanvullende vergoeding

Art. 5. De aanvullende vergoeding is betaalbaar vanaf de eerste dag tijdelijke werkloosheid wegens economische redenen of overmacht.

Art. 6. De aanvullende vergoeding bij tijdelijke werkloosheid wegens economische redenen of overmacht is ten laste van het Waarborg en Sociaal Fonds voor de Zeevisserij.

Het Waarborg en Sociaal Fonds is belast met de administratie, boekhoudkundige en financiële organisatie van de verrichtingen die voortspruiten uit de toepassing van deze collectieve arbeidsovereenkomst.

Art. 7. De aanvullende vergoeding wordt uitgekeerd door bemiddeling van de door de Rijksdienst voor Arbeidsvoorziening erkende uitbetalingsinstellingen, vertegenwoordigd in het paritair comité voor de zeevisserij (nr. 143). Met het oog op de uitbetaling van de aanvullende vergoedingen bij tijdelijke werkloosheid wegens economische redenen of overmacht ontvangen de hierboven bedoelde instellingen de nodige bedragen van het Waarborg en Sociaal Fonds voor de Zeevisserij.

Art. 8. Er zijn géén specifieke modaliteiten inzake overgang van uitbetalingsinstelling. De instelling die de werkloosheidsvergoeding betaalt is bepalend voor welke instelling de aanvullende vergoeding betaalt.

Art. 9. De bovenvermelde instellingen bekomen bij het Waarborg en Sociaal Fonds voor de visserij de terugbetaling van de aanvullende vergoeding. Het Waarborg en Sociaal Fonds rekent af op jaarbasis. De afrekening gebeurt op basis van een boekhoudborderel.

Het Waarborg en Sociaal Fonds voor de Zeevisserij kan evenwel de nodige bedragen voor de uitkering van de aanvullende vergoeding bij tijdelijke werkloosheid wegens economische redenen of overmacht aan de voorgenoemde uitbetalingsinstellingen voorschieten. Het voorgeschoten bedrag zal naar rato van het uitgegeven bedrag van het vorige jaar worden bepaald. De instellingen zijn verantwoordelijk voor de hun toevertrouwde bedragen en moeten de aanwending ervan rechtvaardigen volgens de door het Waarborg en Sociaal Fonds voor de Zeevisserij gegeven onderrichtingen.

Art. 10. De informatie met betrekking tot het aantal gerechtigde dagen tijdelijke werkloosheid wegens economische redenen of overmacht wordt door de uitbetalingsinstelling die belast is met de uitbetaling van deze tijdelijke werkloosheid overgemaakt.

Art. 11. De aanvullende vergoeding waarvan het bedrag is bepaald onder art. 4 van deze collectieve arbeidsovereenkomst is onderworpen aan bedrijfsvoorheffing, gelijk aan deze van de werkloosheidsreglementering.

Art. 12. De aanvullende vergoeding geniet van de beschermende maatregel tegen bankbeslag (type ‘/B/') overeenkomstig de vigerende wetgeving.

Hoofdstuk VI. Betwistingen

Art. 13. Een geschil ingevolge de toepassing van deze collectieve arbeidsovereenkomst zal door de meest gerede partij worden voorgelegd aan het paritair comité voor de zeevisserij (nr. 143).

Hoofdstuk VII: Geldigheidsduur en opzegging

Art. 14. Deze collectieve arbeidsovereenkomst gaat in vanaf 1 januari 2020 en wordt afgesloten voor een periode van één jaar. De duur ervan wordt telkens stilzwijgend met één jaar verlengd, behalve opzegging door één der organisaties die vertegenwoordigd zijn in het Paritair Comité voor de zeevisserij (nr. 143), betekend bij aangetekende brief aan de voorzitter van het Paritair Comité voor de Zeevisserij, ten laatste zes maanden voor de jaarlijkse vervaldag. De opzeggingstermijn heeft uitwerking op de dag volgend op de datum van verzending.
