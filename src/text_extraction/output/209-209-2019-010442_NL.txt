Collectieve arbeidsovereenkomst van 5 juli 2019

Art. 1. Toepassingsgebied

Deze collectieve arbeidsovereenkomst is van toepassing op de werkgevers en hun werknemers met een arbeidsovereenkomst voor bedienden die behoren tot het Paritair Comité voor de bedienden van de metaalfabrikatennijverheid.

Onder “bedienden” wordt verstaan : de mannelijke en vrouwelijke gebaremiseerde en baremiseerbare bedienden.

Art. 2. Individueel opleidingsrecht

2.1. Jaarlijks recht

De individuele opleidingsnoden dienen minimaal jaarlijks onderwerp uit te maken van een gesprek tussen de bediende en de werkgever dat de mogelijkheid biedt om rekening te houden met de toekomstige evoluties van de functies (te bepalen door werkgever en werknemer).

Zowel het verwerven van competenties vereist voor de uitoefening van de huidige rol als andere toekomstgerichte competenties voor de huidige of voor een nieuwe rol, maken onderdeel uit van het opleidingsgesprek.

Elke bediende heeft met het oog op het verwerven van deze competenties het recht om jaarlijks minimaal 16 uur opleiding te volgen.

Dit jaarlijks opleidingsrecht is overdraagbaar naar het volgende kalenderjaar.

De genoten opleidingen worden opgenomen en bijgehouden in het opleidings-cv.

2.2. Definitie van opleiding Onder opleiding wordt verstaan zowel formele als informele

opleiding zoals gedefinieerd in de wet van 5 maart 2017 betreffende werkbaar en wendbaar werk.

2.3. Initiatief

Zowel de werkgever als de bediende kunnen initiatief nemen om een specifieke opleiding te (laten) volgen. Een weigering om een opleiding te (laten) volgen dient steeds gemotiveerd te worden, zowel door de werkgever als door de bediende.

2.4. Algemene opvolging

De werkgever bespreekt de algemene opvolging van het individueel opleidingsrecht in de ondernemingsraad naar aanleiding van de jaarlijkse rapportering over het opleidingsplan. Deze rapportering dient adequaat, kwalitatief en afgestemd op de concrete situatie in de onderneming te zijn.

In ondernemingen zonder ondernemingsraad maar met een comité voor preventie en bescherming op het werk, bespreekt de werkgever deze opvolging met de vakbondsafvaardiging voor bedienden.

In ondernemingen zonder ondernemingsraad en zonder vakbondsafvaardiging bespreekt de werkgever deze opvolging in het comité voor preventie en bescherming op het werk.

2.5. Waarborg tot opleiding

Indien een bediende gedurende 3 jaar geen enkele opleiding genoten heeft in het kader van de uitvoering van zijn arbeidsovereenkomst, dan kan deze bediende zelf initiatief nemen om een opleiding te volgen en in te plannen.

De bediende die tijdens deze periode zonder rechtvaardiging geweigerd heeft deel te nemen aan een geplande opleiding, verliest dit recht.

De opleidingen die in aanmerking komen zijn deze die voorkomen in het aanbod van de sectorale opleidingsfondsen.

De opleidingsfondsen voorzien hiervoor in een aanvraagprocedure dewelke opgestart kan worden door de werknemer en met informatieverstrekking aan de betrokken onderneming.

De kosten van deze opleiding, de verplaatsingskosten en de arbeidstijd vallen volledig ten laste van de onderneming.

Art. 3. Duur

Deze collectieve arbeidsovereenkomst wordt gesloten voor onbepaalde duur vanaf 1 januari 2020.

Ze kan slechts opgezegd worden mits aangetekend schrijven aan de Voorzitter van het Paritair Comité 209 met naleving van een opzeggingstermijn van 6 maanden.

Art. 4. Vervanging

Deze collectieve arbeidsovereenkomst beëindigt en vervangt vanaf 1 januari 2020 de collectieve arbeidsovereenkomst van 12 maart 2018 betreffende het individueel opleidingsrecht, geregistreerd onder het nummer 145856/CO/209.

Het saldo van de door de bedienden niet opgenomen opleidingsdagen vanaf 2016 wordt aan het individuele opleidingsrecht toegevoegd à rato van 8 uur per volledige dag.
