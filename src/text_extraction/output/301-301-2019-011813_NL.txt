Paritair Comité voor het havenbedrijf

Collectieve arbeidsovereenkomst van 30 augustus 2019 houdende het sociaal akkoord 20192020 voor de logistieke werknemers met veiligheidscertificaat

Toepassingsgebied

Art. 1. Deze collectieve arbeidsovereenkomst is van toepassing op de werkgevers die ressorteren onder de bevoegdheid van het Paritair Comité voor het havenbedrijf en op de logistieke werknemers met veiligheidscertificaat die zij tewerkstellen.

Koopkracht

Art. 2. a) Het basisloon en het individuele loon worden met ingang van 1 september 2019 verhoogd met 1,10 %.

b) Niet-recurrente premie

De in 2019 toegekende nettokoopkrachtvergoeding blijft van toepassing na 2019 en wordt voor 2020 verhoogd naar 910 EUR. De sociale partners zullen de wijze en de modaliteiten waarop dit wordt ingevuld nog bespreken.

c) Werkloosheidstoeslag

Indien de aanwezigheidsvergoeding waarop de logistieke werknemers met veiligheidscertificaat in voorkomend geval recht hebben minder bedraagt dan 2 EUR per dag tijdelijke werkloosheid, hebben zij recht op een werkloosheidstoeslag. Het totaal bedrag van deze aanwezigheidsvergoeding en werkloosheidstoeslag bedraagt minimum 2 EUR.

De concrete toepassingsmodaliteiten worden vastgelegd per paritair subcomité.

d) Loon — indexbinding

Het basisloon blijft gebonden aan het rekenkundig gemiddeld gezondheidsindexcijfer der consumptieprijzen, zoals vastgelegd in de collectieve arbeidsovereenkomst van 23 juni 2014, gesloten in het Paritair comité voor het havenbedrijf, betreffende de koppeling van het basisloon aan het indexcijfer van de consumptieprijzen, algemeen verbindend verklaard bij koninklijk besluit van 10 april 2015, bekendgemaakt in het Belgisch Staatsblad van 7 mei 2015.

Jaarlijkse dotatie

Art. 3. De bijdrage voor de financiering van de jaarlijkse syndicale dotatie wordt voor 2019 en 2020 vastgesteld op 1,25 EUR per taak en gelijkgestelde dag.

Mobiliteit

Art. 4. Zowel de tegemoetkoming in de abonnementskosten voor het openbaar vervoer als in de verplaatsingskosten te betalen aan werknemers die een privé-vervoermiddel gebruiken en geen sociaal abonnement genieten, blijven behouden.

De regeling voor de betaling van de fietsvergoeding blijft behouden. De tussenkomst van de werkgever wordt opgetrokken tot 0,24 EUR per kilometer met ingang vanaf 1 september 2019.

Partijen zijn akkoord om de problematiek van de mobiliteit en de daaraan gekoppelde vergoedingen te bespreken in een nationale werkgroep.

Flexibiliteits premie

Art. 5. Voor ondernemingen die geen flexibiliteitspremie betalen of ondernemingen die geen toeslag betalen voor ploegwerk blijft de flexibiliteitspremie van 0,10 EUR behouden voor al de gepresteerde uren, wanneer de normale shift aanvangt vóór 7 u of eindigt na 19 u.

Was en onderhoud werkkledij

Art. 6. De vergoeding voor was en onderhoud van de werkkledij voor de magazijnarbeiders en de fruitsorteerders wordt met ingang van 1 januari 2020 opgetrokken tot 1,30 EUR per taak.

Eindejaarsconjunctuurpremie

Art. 7. a) Met uitzondering van de magazijnarbeiders wordt voor de logistieke werknemers met veiligheidscertificaat het dagbedrag verhoogd tot 8,33 pct. van (het individuele uurloon x 7,25 + 5,35 EUR) op 30 september van het premiejaar.

b) Voor de magazijnarbeiders blijft de dagelijkse premie gelijk aan het gemiddeld shiftloon van de magazijnarbeiders in voege op 30 september van het premiejaar, verhoogd met 5,35 EUR, te vermenigvuldigen met de breuk 21/230. Het gemiddeld shiftloon is gelijk aan:

basisloon dagshift (8u.) + loon morgenshift (6u.) 2

c) De eindejaarsconjunctuurpremie wordt eveneens uitbetaald aan de logistieke werknemers met veiligheidscertificaat die tewerkgesteld waren met een arbeidsovereenkomst van bepaalde duur.

Pro memorie

Art. 8. Alle langlopende collectieve arbeidsovereenkomsten met betrekking tot de loon- en arbeidsvoorwaarden die niet zijn opgezegd, blijven onverkort van toepassing.

Sociale vrede

Art. 9. Uitgezonderd eventuele technische aangelegenheden stellen de ondertekende organisaties en hun leden tijdens de toepassingsperiode van deze collectieve arbeidsovereenkomst noch op het niveau van de bedrijfstak, noch op niveau van de paritaire subcomités, noch op het niveau van de ondernemingen nieuwe eisen en waarborgen zij het behoud van de sociale vrede in de Belgische havens.

De jaarlijkse dotatie zoals bepaald in artikel 3 van deze collectieve arbeidsovereenkomst wordt slechts aan het “Gemeenschappelijk Vakbondsfront” van iedere haven uitbetaald, indien de sociale vrede in die haven volledig door de werknemers wordt nageleefd.

Geldigheidsduur

Art. 10. Deze collectieve arbeidsovereenkomst heeft uitwerking met ingang van 1 september 2019 tenzij anders bepaald. Zij treedt buiten werking op í april 2021 tenzij anders bepaald. Elk van de ondertekende partijen kan ze opzeggen mits het betekenen bij een ter post aangetekende brief, van een opzeggingstermijn van 3 maanden aan de voorzitter van het Paritair Comité voor het havenbedrijf.
