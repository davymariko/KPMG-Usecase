Neerlegging-Dépôt 07/03/2018 Regist.-Enregistr.: 29/03/2018 N°: 145687/C0/330

Paritair comité voor de gezondheidsinrichtingen en -diensten

Collectieve arbeidsovereenkomst van 19 februari 2018 betreffende de aanwending van de bijkomende financiële middelen Sociale Maribel uit de Taks Shift voor bijkomende personeelsinzet met het oog op de vervanging van voorziene afwezigheid van personeel

Hoofdstuk 1: Toepassingsgebied

Artikel 1. Deze collectieve arbeidsovereenkomst is van toepassing op de werkgevers en op de werknemers van de inrichtingen die aan de wet op de ziekenhuizen onderworpen zijn en op de psychiatrische verzorgingstehuizen, zoals opgenomen in artikel 2, punt 1, van de collectieve arbeidsovereenkomst van 08/10/2007 tot oprichting van een fonds voor bestaanszekerheid “Sociale Maribel” en bepaling van zijn statuten (registratienummer 85877 | KB van 12/8/2008|BS van 17/9/2008).

Onder werknemers wordt verstaan: het mannelijk en vrouwelijk arbeiders- en bediendepersoneel.

Hoofdstuk 2: Doel

Artikel 2. Deze collectieve arbeidsovereenkomst is opgemaakt in toepassing van punt 5.2, laatste alinea, van punt 5.3 en punt 8.3 van het sociaal akkoord van 25 oktober 2017 voor de federale gezondheidssectoren, private sector en van de collectieve arbeidsovereenkomsten die eruit zullen voortvloeien.

Artikel 3. Zonder afbreuk te doen aan de bevoegdheden van de lokale overlegorganen, zoals voorzien in het systeem Sociale Maribel, zullen de bijkomende middelen van de Sociale Maribel uit de Tax Shift, gebruikt worden voor het

creëren van bijkomende jobs om te voorzien in de vervanging van voorziene afwezigheid van werknemers, volgens de hieronder omschreven modaliteiten.

Op basis van het behoud en de uitvoering van de reeds eerder toegekende jobs voor de mobiele equipes in het kader van de onmiddellijke vervanging van onvoorzienbare afwezigheden van werknemers, zullen de bijkomende jobs vanuit onderhavige collectieve arbeidsovereenkomst ingezet worden om de opdrachten van de bestaande mobiele equipes uit te breiden naar de vervanging van voorzienbare afwezigheden van werknemers.

Onder afwezigheden van werknemers dienen onder meer te worden verstaan: ziekte of ongeval die niet door de mobiele equipes “onmiddellijke vervanging” worden opgevangen, vakantie, opleiding, syndicale vrijstelling.

Artikel 4, Het is mogelijk om af te wijken van bovenvermeld artikel 3 door middel van een akkoord in de ondernemingsraad, waarin bevestigd wordt dat de doelstellingen inzake de vervangingen van voorziene afwezigheden, door middel van andere instrumenten verwezenlijkt worden.

Artikel 5. Om in de opdrachten van de ondernemingsraden te kunnen voorzien wordt met betrekking tot de bijkomende tewerkstelling vanuit deze collectieve arbeidsovereenkomst een nominatief overzicht opgemaakt door het Maribelfonds voor bestaanszekerheid, zoals vernoemd in art1 van deze cao van de werknemers (naam, functie en tewerkstellingspercentage). Deze wordt per trimester overgemaakt aan de ondernemingsraad.

Artikel 6. Het aantal bijkomende jobs in uitvoering van deze collectieve arbeidsovereenkomst, alsook de principes van toekenning en de effectieve toewijzing worden goedgekeurd, op voorstel van de kamer, door het fonds voor bestaanszekerheid “Sociale Maribel”, zoals vermeld in artikel 1 van deze collectieve arbeidsovereenkomst.

Indien de toegekende bijkomende jobs vanuit deze collectieve arbeidsovereenkomst niet worden ingezet voor de doelstellingen waarvoor ze zijn toegekend, kan bij beslissing van het fonds voor bestaanszekerheid “Sociale Maribel” zoals vermeld in artikel 1 van deze collectieve arbeidsovereenkomst, de financiering ervan worden stopgezet en desgevallend worden teruggevorderd.

Hoofdstuk 3: Slotbepalingen

Artikel 7. Deze collectieve arbeidsovereenkomst treedt in werking op 19/02/2018. Zij is gesloten voor onbepaalde duur.

Zij kan worden opgezegd of herzien door de meest gerede ondertekenende partij mits een opzegging van zes maanden, gericht aan de voorzitter van het paritair comité voor de gezondheidsinrichtingen en -diensten.

ETT TTT TE

NEEN
