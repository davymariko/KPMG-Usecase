Neerlegging-Dépôt: 25/06/2019 |

Regist.-Enregistr.: 24/07/2019 N°: 152791/C0/136

Stelsel van werkloosheid met bedrijfstoeslag (SWT) op de leeftijd van 59 jaar

Collectieve arbeidsovereenkomst van 24 juni 2019

Toepassingsgebied en Context

Artikel 1 - Deze collectieve arbeidsovereenkomst is van toepassing op de werkgevers en de arbeiders en arbeidsters tewerkgesteld in de ondernemingen die onder de bevoegdheid van het paritair comité voor de papier- en kartonbewerking ressorteren.

Deze CAO wordt gesloten in aanvulling op de CAO “Stelsel van werkloosheid met bedrijfstoeslag (SWT) op de leeftijd van 58 of 59 jaar” van 22 juni 2017, geregistreerd onder nummer 140598/co/136 (KB van 12/11/2019, BS van 05/12/2017). Zij vervangt de collectieve arbeidsovereenkomst van 13 mei 2019 geregistreerd onder nummer 151735.

Voormelde CAO van 22 juni 2017 werd gesloten voor bepaalde duur en loopt tot 31 december 2018 met verlenging tot 30 juni 2019 onder voorbehoud van verlenging van de wettelijke basis. Inmiddels werden de kadercao’s afgesloten in de NAR, die de wettelijke basis vormen voor deze verlenging. Onderhavige CAO strekt ertoe de bestaande CAO aan te vullen met de verwijzing naar de kadercao’s.

SWT vanaf 59 jaar met een beroepsloopbaan van minstens 33 jaar en 20 jaar nachtarbeid of een zwaar beroep gedurende 5/10 of 7/15 jaar

Artikel 2 - De arbeiders en arbeidsters die tijdens de geldigheidsperiode van huidige collectieve arbeidsovereenkomst door de werkgever ontslagen worden omwille van een andere dan een dringende reden en 59 jaar of ouder zijn uiterlijk op 30 juni 2019 en op het ogenblik van de beëindiging van de arbeidsovereenkomst en die op dat ogenblik een beroepsloopbaan als loontrekkende van 33 jaar kunnen rechtvaardigen, hebben recht op het conventioneel stelsel van werkloosheid met bedrijfstoeslag conform de bepalingen van CAO 130 en 131 van de NAR, afgesloten op 23 april 2019, in zoverre ze voldoen aan één van de volgende voorwaarden :

-__een effectieve tewerkstelling van minimum 20 jaar in een arbeidsregime zoals bepaald in artikel 1 van CAO 46 afgesloten in de NAR op 23 maart 1990 en algemeen verbindend verklaard bij Koninklijk Besluit van 10 mei 1990

-__ een effectieve tewerkstelling in een zwaar beroep hetzij gedurende minstens 5 jaar, gerekend van datum tot datum, in de loop van de laatste 10 kalenderjaren, gerekend van datum tot datum, voor het einde van de arbeidsovereenkomst

hetzij gedurende minstens 7 jaar, gerekend van datum tot datum, in de loop van de laatste 15 kalenderjaren, gerekend van datum tot datum, voor het einde van de arbeidsovereenkomst

SWT vanaf 59 jaar met een zwaar beroep

Artikel 3 - Voor de periode van 1 januari 2019 tot 30 juni 2019 wordt de leeftijd vanaf welke een stelsel van werkloosheid met bedrijfstoeslag kan worden toegekend aan werknemers in een zwaar beroep die worden ontslagen, vastgesteld op 59 jaar. De werknemer moet worden ontslagen tijdens de geldigheidsduur van deze overeenkomst en de leeftijd van 59 jaar of ouder hebben bereikt op het einde van de arbeidsovereenkomst evenals een beroepsloopbaan hebben van 35 jaar, conform de bepalingen van cao 132 afgesloten in de NAR op 23 april 2019.

SWT vanaf 59 jaar met een beroepsloopbaan van 40 jaar

Artikel 4 - Voor de periode van 1 januari 2019 tot 30 juni 2019 kunnen de arbeiders en arbeidsters die 59 jaar of ouder zijn op het ogenblik van de beëindiging van de arbeidsovereenkomst en op het einde van de arbeidsovereenkomst een beroepsloopbaan van 40 jaar als loontrekker kunnen bewijzen en ontslagen tijdens de geldigheidsduur van deze overeenkomst, genieten van een stelsel van werkloosheid met bedrijfstoeslag conform de bepalingen van CAO 134 en 135 van de NAR, afgesloten op 23 april 2019.

SWT vanaf 58 jaar voor sommige oudere mindervalide werknemers en werknemers met ernstige lichamelijke problemen met een beroepsloopbaan van 35 jaar

Artikel 5 - Conform de bepalingen van CAO 133 van de NAR afgesloten op 23 april 2019, kunnen de arbeiders en arbeidsters die de voorgeschreven procedure met succes doorlopen in dit stelsel van werkloosheid met bedrijfstoeslag treden vanaf de leeftijd van 58 jaar.

Slotbepalingen

Artikel 6 - De bepalingen omschreven in de artikelen 11 tot en met 15 in de collectieve arbeidsovereenkomst van 22 juni 2017 blijven ongewijzigd van toepassing.

Artikel 7 — Deze collectieve arbeidsovereenkomst is van bepaalde duur en geldt vanaf 1 januari 2019 tot 30 juni 2019. Zij wordt niet stilzwijgend verlengd.
