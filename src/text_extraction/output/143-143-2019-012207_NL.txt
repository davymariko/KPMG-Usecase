Neerlegging-Dépôt: 20/09/2019 Regist.-Enregistr.: 15/10/2019

N°: 154427/CO/143 Collectieve arbeidsovereenkomst van 12 september 2019.

Sociale Programmatie 2019 — 2020 voor de werknemers tewerkgesteld in de pakhuizen en de visveilingen

Art 1. Toepassingsgebied

Deze collectieve arbeidsovereenkomst is van toepassing op de werkgevers en de werknemers van het PC 143, tewerkgesteld in de visveilingen (VLV) gekend bij de RSZ onder kengetal 186 en de ondernemingen gekend bij de RSZ onder het kencijfer 086 (Pakhuizen).

Art 2. Koopkracht

Vanaf 01 oktober 2019 worden de sector- en reële lonen verhoogd met 1,1%, vóór indexatie.

Voor de periode 1.1.2019-30.9.2019 ontvangen de werknemers die onder het toepassingsgebied vallen van deze cao een éénmalige premie van 225 euro, pro rata indiensttreding na 1.1.2019.

Art. 3. Opleidingsinspanningen

De sociale partners verbinden er zich toe de deelnemingsgraad aan de beroepsopleiding voor de sector te verhogen.

Voor de werknemers in de Pakhuizen worden de opleidingsinspanningen verhoogd met nadruk op de instroom, integratie en retentie van nieuwe werknemers (incl. interims).

Voor de werknemers in de VLV worden de opleidingsinspanningen verhoogd door organisatie van opleidingen ter verbetering van welzijn/veiligheid/integratie, de organisatie van toolboxen en

extra opleiding manueel sorteren.

Het Waarborg en Sociaal fonds voorziet hiervoor vanaf 01/10/2019 in een verhoogd opleidingsbudget mits uitputting van de opleidingsbudgetten van de vorige jaren.

Art 4. Toeslag economische werkloosheid — Bestaanszekerheid

Voor de werknemers van de ondernemingen gekend bij de RSZ onder het kencijfer 086 wordt vanaf 01 oktober 2019 de toeslag bij economische werkloosheid verhoogd.

De invoering van een systeem van bestaanszekerheid vanaf 01 oktober 2019 voor de werknemers tewerkgesteld in de visveilingen gekend bij de RSZ onder kengetal 186 (VLV) wordt overeengekomen.

Art. 5. Duurtijd

Deze collectieve arbeidsovereenkomst heeft uitwerking met ingang van 12 september 2019 en houdt op van kracht te zijn op 31 december 2020.
