Paritair Comité voor de Audiovisuele Sector Collectieve arbeidsovereenkomst van 20 september 2019 met betrekking tot het Stelsel Werkloosheid met Bedrijfstoeslag (SWT) algemeen stelsel

Artikel 1 Deze collectieve arbeidsovereenkomst is van toepassing op de werkgevers en op de werknemers die vallen onder de bevoegdheid van het Paritair Comité voor de audiovisuele sector.

Onder “werknemers” wordt verstaan het mannelijk en vrouwelijk bediendepersoneel ongeacht het type arbeidsovereenkomst waaronder het is tewerkgesteld.

Artikel 2 Voor de periode van 1 januari 2019 tot 31 december 2022 wordt de leeftijd van het SWT zoals voorzien in het KB van 3 mei 2007 tot regeling van het stelsel van werkloosheid met bedrijfstoeslag, laatst gewijzigd door het KB van 30 januari 2017 en de CAO nr 17 van 19 december 1974, gesloten in de Nationale Arbeidsraad, tot invoering van een regeling van aanvullende vergoeding ten gunste van sommige bejaarde werknemers indien zij worden ontslagen en de CAO nr 17 tricies sexies van 27 april 2015 tot wijziging van de CAO nr. 17 van 19 december 1974, verlaagd tot 62 jaar.

Artikel 3 Aan bovengenoemde leeftijdsvoorwaarde moet worden voldaan in de periode van 1 januari 2019 tot 31 december 2022 en bovendien op het moment, waarop de arbeidsovereenkomst wordt beëindigd.

De loopbaanvoorwaarde wordt als volgt bepaald:

1° 40 jaar voor de mannelijke bedienden; 2° 35 jaar in 2019 of 36 jaar in 2020 voor de vrouwelijke bedienden.

De beroepsloopbaan voor vrouwen stijgt jaarlijks met een jaar om in 2024 op 40 jaar te worden vastgesteld.

Artikel 4 De betaling van de aanvullende vergoeding van het voltijds SWT wordt gesolidariseerd door de instelling van een werkgeversbijdrage van 0,04% voor de periode 2019, 2020, 2021 en 2022 aan het Fonds voor bestaanszekerheid voor de audiovisuele sector overeenkomstig haar statuten van 17 februari 2012 (nr. 108963/co/227). Voor 2019 werd dit reeds bepaald in de CAO van 6 november 2017 (nr. 143039/C0/227)

Deze bijdrage wordt geïnd overeenkomstig de bepalingen van de statuten van het Sociaal Fonds voor de Audiovisuele Sector.

Artikel 5 Deze collectieve arbeidsovereenkomst heeft uitwerking met ingang van 1 januari 2019 en treedt buiten werking op 31 december 2022.
