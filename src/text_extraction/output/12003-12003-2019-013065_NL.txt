Neerlegging-Dépôt: 11/10/2019 | Regist.-Enregistr.: 31/10/2019 N°: 154958/C0/120.03

PARITAIR SUBCOMITÉ VOOR HET VERVAARDIGEN VAN EN DE HANDEL IN ZAKKEN IN JUTE OF IN VERVANGINGSMATERIALEN

COLLECTIEVE ARBEIDSOVEREENKOMST VAN 9 OKTOBER 2019 BETREFFENDE FLEXIBILITEIT

In uitvoering van artikel 20bis van de arbeidswet van 16 maart 1971 meer specifiek "kleine flexibiliteit”, worden volgende bepalingen vastgelegd van toepassing op de werknemers uit het Paritair Subcomité voor het vervaardigen van en de handel in zakken in jute of in vervangingsmaterialen.

Artikel 1 Ingevolge toepassing van artikel 20bis van de arbeidswet worden flexibele uurroosters ingevoerd, die beperkt zijn tot:

1° 2u onder of boven de dagelijkse grens vastgesteld in het uurrooster zonder dat de daggrens de 9u overschrijdt;

2° 5u onder of boven de weekgrens vastgesteld in het uurrooster zonder dat de weekgrens de 43u mag overschrijden.

Artikel 2 De gemiddelde wekelijkse arbeidsduur is bepaald op 36 u 1/2 en wordt gerealiseerd met prestaties van 38 u/week en door toekenning van 72 inhaalrusturen op jaarbasis en bezoldigd door de werkgever.

Artikel 3 De gemiddelde wekelijkse arbeidsduur zal nageleefd worden over de referteperiode van 12 maanden, die een aanvang neemt op 1 augustus van het huidig jaar om te eindigen op 31 juli van het volgend jaar.

Artikel 4 Wanneer de werkgever wil overgaan tot dal- of piekrooster, zal hij, na overleg met de regionale vakbondssecretarissen, dit ter kennis brengen aan de werknemers, door uithangen van een bericht tenminste 7 kalenderdagen vooraf, met vermelding van de alternatieve uurroosters van toepassing, en wordt als bijlage aan het arbeidsreglement beschouwd. Het bericht zal aangeplakt blijven zolang de alternatieve uurregeling van toepassing is en bewaard worden tot 6 maanden na het einde van de periode gedurende welke de wekelijkse arbeidsduur moet worden nageleefd.

Artikel 5 Deze collectieve arbeidsovereenkomst treedt in werking op 1 januari 2019 en houdt op van kracht te zijn op 31 december 2020.
