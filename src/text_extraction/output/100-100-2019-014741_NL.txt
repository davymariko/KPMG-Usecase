COLLECTIEVE ARBEIDSOVEREENKOMST GESLOTEN OP 13 NOVEMBER 2019 IN HET AANVULLEND PARITAIR COMITÉ VOOR WERKLIEDEN BETREFFENDE DE ARBEIDSDUUR

Artikel 1 Deze collectieve arbeidsovereenkomst is van toepassing op de werkgevers en de arbeiders die onder de bevoegdheid vallen van het Aanvullend paritair comité voor werklieden. Onder “arbeiders” wordt verstaan de mannelijke en vrouwelijke arbeiders.

Artikel 2 De gemiddelde wekelijkse arbeidsduur, berekend op jaarbasis, is vastgesteld op 38 uur, volgens de modaliteiten bepaald in de hierna volgende artikelen.

Artikel 3 Indien het wekelijks arbeidsrooster een arbeidsduur bevat die hoger is dan 38 uur, met inachtneming van de grens van 40 uur per week zoals bepaald in artikel 19 van de Arbeidswet van 16 maart 1971, wordt op jaarbasis 1 inhaalrustdag voorzien per 10 minuten wekelijkse effectieve arbeidsduur boven 38 uur, met een maximum van 12 inhaalrustdagen bij een effectieve wekelijks arbeidsduur van 40 uur, om de gemiddelde wekelijkse arbeidsduur van 38 uur te bereiken.

Artikel 4 Indien het uurloon bepaald is op een wekelijkse arbeidsduur van 38 uur, zijn de dagen inhaalrust onbetaald.

Indien het uurloon geherwaardeerd wordt op basis van het werkelijke wekelijkse arbeidsrooster, zijn de dagen inhaalrust betaald.

De verdere modaliteiten van toekenning worden bepaald op ondernemingsvlak.

Artikel 5 Reeds bestaande regelingen op ondernemingsvlak blijven ongewijzigd.

Artikel 6 Deze collectieve arbeidsovereenkomst is gesloten voor een onbepaalde duur en treedt in werking op 1 januari 2019.

Zij kan worden opgezegd door één der partijen, mits een opzegging van drie maanden gericht bij aangetekende brief aan de Voorzitter van het Aanvullend Paritair Comité voor de Werklieden.
