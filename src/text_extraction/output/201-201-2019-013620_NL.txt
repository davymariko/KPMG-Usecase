PARITAIR COMITE VOOR DE ZELFSTANDIGE KLEINHANDEL

PC 201

SECTORAKKOORD 2019-2020 VAN 23 OKTOBER 2019

Deze collectieve arbeidsovereenkomst is van toepassing op de werkgevers en op de bedienden van de ondernemingen welke ressorteren onder het Paritair comité voor de zelfstandige kleinhandel.

A. KOOPKRACHT 1. Invulling loonmarge

Vanaf 1 november 2019 worden het gemiddeld minimum maandinkomen, de barema’s en de werkelijk betaalde maandlonen verhoogd met 21 euro bruto per maand.

Aan de deeltijdse werknemers zullen deze voordelen naar verhouding tot hun prestaties toegekend worden.

2. Vervoerskosten Fietsvergoeding

Vanaf 1 november 2019 zal de fietsvergoeding van 0,23 EUR per km verhoogd worden tot 0,24 EUR per km tot maximum 40 km per dag heen en terugreis voor de bedienden die hun verplaatsingen van de woonst naar het werk maken per fiets of elektrische fiets.

Er wordt een impactanalyse uitgevoerd rond de mogelijke tussenkomsten voor privevervoer. |

3. Eindejaarspremie Er wordt een (pro rata) uitbetaling van de eindejaarspremie voorzien wanneer

het arbeidscontract in onderling akkoord wordt beëindigd.

PC 201 SECTORAKKOORD

B. TIJDSKREDIET

De bestaande sectorale cao betreffende het tijdskrediet voor de ondernemingen vanaf 20 werknemers wordt aangepast volgens de regels van de NAR-cao en verlengd voor de duurtijd van dit sectorakkoord

Behoud van de premie van €25/maand voor bedienden die 1/5° landingsbaan starten vanaf 60 jaar.

C. WERKLOOSHEID MET BEDRIJFSTOESLAG VOOR WERKNEMERS

De bestaande sectorale cao betreffende de werkloosheid met bedrijfstoeslag (SWT) voor de ondernemingen vanaf 5 werknemers wordt aangepast volgens de regels van de NAR-cao en verlengd voor de duurtijd van dit sectorakkoord.

D. OPLEIDING

In uitvoering van artikel 12, 1° van de Wet van 5 maart 2017 betreffende werkbaar en wendbaar werk, wordt voor het geheel van de sector een opleidingsinspanning voorzien die minstens gelijkwaardig is aan een opleidingsinspanning van twee dagen gemiddeld per jaar, per voltijds equivalent voo de jaren 2019-2020.

Ondernemingen die minder dan 20 werknemers tewerkstellen worden uitgesloten uit het toepassingsgebied van deze verplichting.

Binnen het sociaal fonds, zal een procedure worden opgesteld die de bedienden, die een opleiding volgen erkend door sociaal fonds, een attest verstrekt.

PC 201 SECTORAKKOORD

E. RISICOGROEPEN 1. Respect KB Risicogroepen

Overeenkomstig het koninklijk besluit van 19 februari 2013 tot uitvoering van artikel 189, vierde lid, van de wet van 27 december 2006 houdende diverse bepalingen (I) (B.S. 8 april 2013), dient 0.05% van de loonmassa, voorbehouden te worden ten gunste van één of meerdere groepen opgesomd in artikel 1 van het koninklijk besluit van 19 februari 2013. Van de 0.05 % van de loonmassa waarvan hiervoor bepaald, dient de helft besteed te worden aan de werknemers bepaald in artikel 2 van het koninklijk besluit.

2. Verhoging tussenkomst kinderopvang en tewerkstellingspremies

Het sectorakkoord 2017-2018 voorzag een belangrijke verhoging van bepaalde tussenkomsten in de kosten voor kinderopvang en buitenschoolse opvang, evenals die van bepaalde tewerkstellingspremies.

In de schoot van het Sociaal Fonds zou de impact op de reserves worden geëvalueerd.

Er wordt afgesproken dat alle huidige tussenkomsten van het Sociaal fonds behouden blijven, maar dat de sociale partners de verdere evolutie van de wetgeving en het kosteneffect blijven opvolgen in de schoot van het sociaal fonds.

G. STUDIE & WERKGROEP IMPACT AUTOMATISERING EN DIGITALISERING IN DE KLEINHANDEL

Er zijn heel wat vragen over de manier waarop de kleinhandel in de toekomst zal evolueren door toedoen van een aantal ingrijpende veranderingen zoals automatisering, digitalisering, verkoop via meerdere kanalen.

De sociale partners zullen een onafhankelijke expert inschakelen om de impact van deze veranderingen te onderzoeken op vlak van

PC 201 SECTORAKKOORD

consumententrends, de tewerkstelling en rendabiliteit van de ondernemingen.

De onderzoeksresultaten zullen een serene en continue basis vormen, in voorbereiding van verder sociaal overleg tussen de sociale partners teneinde een bijdrage te kunnen leveren tot een leefbare detailhandel en kwaliteitsvol werk in België voor werknemers en werkgevers.

H. SOCIALE VREDE

De werknemers en de werkgevers verbinden zich ertoe de sociale vrede te bewaren in de ondernemingen en dit voor de gehele duur van het akkoord. Geen enkele nieuwe eis zal door de partijen worden ingediend op het niveau van de sector of de onderneming tijdens de duurtijd van dit akkoord.

I.TWEEDE PIJLER

Sociale partners engageren zich om de verdere evolutie van de reglementering van de harmonisatie van het aanvullend pensioen voor de arbeiders en de bedienden op te volgen en indien nodig passend te interveniëren

J.DUUR VAN HET AKKOORD

Dit akkoord heeft uitwerking met ingang van 30 juni 2019 en houdt op van kracht te zijn op 30 juni 2021, met uitzondering van de andersluidende bovenstaande bepalingen.

PC 201 SECTORAKKOORD
