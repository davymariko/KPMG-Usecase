Neerlegging-Dépôt: 07/05/2020 Regist.-Enregistr.: 25/05/2020 N°: 158577/C0/330

Collectieve arbeidsovereenkomst betreffende de modaliteiten van de opleiding voor zorgkundigen in het kader van 5 bijkomende handelingen

Collectieve arbeidsovereenkomst van 9 maart 2020

Artikel 1: Toepassingsgebied Deze collectieve arbeidsovereenkomst is van toepassing op de werkgevers en de werknemers van het Paritair Comité voor de gezondheidsinrichtingen en -diensten.

Onder "werknemers" wordt verstaan: het mannelijke en vrouwelijke werklieden- en bediendenpersoneel.

Artikel 2 - Context

Het koninklijk besluit van 27 februari 2019 tot vaststelling van de verpleegkundige activiteiten die de zorgkundigen mogen uitvoeren en de voorwaarden waaronder deze zorgkundigen deze handelingen mogen stellen.

Zorgkundigen moeten volgens de bepalingen van het KB een opleiding van 150 uur volgen om te voldoen aan de voorwaarden om deze bijkomende handelingen te mogen stellen.

Omwille van wettelijke aansprakelijkheid, kwaliteit en veiligheid van de zorgen, arbeidsorganisatie en professionele mobiliteit, worden de sociale partners het erover eens alles in het werk te stellen, opdat al het betrokken personeel de opleiding volgt.

Artikel 3 - Theoretische opleiding

Voor de hierboven vermelde inrichtingen en diensten, verbinden de sociale partners zich ertoe om de opleiding te financieren die erkend wordt door de sectorale opleidingsfondsen door middel van een tegemoetkoming die voortkomt uit deze fondsen.

Specifieker, voor de hierboven vermelde inrichtingen en diensten die erkend en/of gesubsidieerd zijn door de Federatie Wallonië-Brussel of de Duitstalige Gemeenschap, verbinden de sociale partners zich ertoe om de opleidingen die erkend zijn door het onderwijs en die in aanmerking komen voor de financiering van de sectorale opleidingsfondsen op basis van de criteria bepaald door de genoemde fondsen, financieel te ondersteunen door een financiële tegemoetkoming van de sectorale opleidingsfondsen.

De zorgkundigen hebben het recht om de opleidingen bedoeld in de vorige leden te volgen, opdat zij de 5 bijkomende handelingen zouden kunnen stellen die uitbesteed worden door het verpleegkundig personeel krachtens het K.B. van 27 februari 2019.

De zorgkundigen die één van deze opleidingen wensen te volgen moeten hun werkgever hiervan op de hoogte brengen.

De werkgever en de werknemer komen in onderlinge overeenstemming overeen op welk moment de opleiding zal worden gevolgd.

De opleidingsuren worden gelijkgesteld met arbeidstijd.

In het kader van een opleiding in E-learning, worden de opleidingsuren bij voorkeur in groep gevolgd, op een omkaderde manier, en niet individueel.

De werkgever stelt de nodige collectieve IT-faciliteiten ter beschikking.

Artikel 4: Stage De stage van maximaal 75 uur wordt gepresteerd op de gebruikelijke werkplek en wordt gelijkgesteld met arbeidstijd.

Indien de stage geheel of gedeeltelijk niet gepresteerd kan worden op de gebruikelijke werkplek dan dient de stage gedaan te worden in een andere inrichting of dienst. De stage-uren en de verplaatsingstijd, bovenop de gebruikelijke tijd voor woon-werkverkeer, worden gelijkgesteld met arbeidstijd. De eventuele bijkomende verplaatsingskosten zijn ten laste van de werkgever.

Artikel 5: Slotbepalingen

Deze collectieve arbeidsovereenkomst wordt gesloten voor een bepaalde duur. Zij treedt in werking op 1 januari 2020 en houdt op uitwerking te hebben op 31 december 2024. De ondertekende partijen kunnen via een Collectieve Arbeidsovereenkomst deze termijn verlengen.

Zij vervangt de collectieve arbeidsovereenkomst betreffende hetzelfde onderwerp van 27 januari 2020 geregistreerd op 19 maart 2020 onder het nummer 157730/CO/330 en heft deze op.

Zij kan door één van de partijen worden opgezegd mits een opzegging van drie maanden wordt betekend bij een ter post aangetekende brief, gericht aan de voorzitter van het Paritair Comité voor de gezondheidsinrichtingen en -diensten.

Overeenkomstig artikel 14 van de wet van 5 december 1968 betreffende de collectieve arbeidsovereenkomsten en de paritaire comités worden, voor wat betreft de ondertekening van deze collectieve arbeidsovereenkomst, de handtekeningen van de personen die deze aangaan namens de werknemersorganisaties enerzijds en namens de werkgeversorganisaties anderzijds, vervangen door de, door de voorzitter en de secretaris ondertekende en door de leden goedgekeurde notulen van de vergadering.
