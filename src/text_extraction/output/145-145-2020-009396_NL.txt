Paritair Comité voor het Tuinbouwbedrijf

Collectieve arbeidsovereenkomst van 7 juli 2020 houdende maatregelen om de verspreiding van het coronavirus tegen te gaan

Art.1 Deze collectieve arbeidsovereenkomst is van toepassing op de werkgevers en de werknemers van de ondernemingen die ressorteren onder het Paritair Comité voor het tuinbouwbedrijf met uitzondering van de ondernemingen waarvan de hoofdactiviteit bestaat uit het inplanten en onderhouden van parken en tuinen.

Onder werknemers worden verstaan zowel arbeiders als arbeidsters.

Art.2. De ondertekenende partijen willen door middel van deze collectieve arbeidsovereenkomst de veiligheid in de tuinbouwsector bevorderen in de periode waarin de risico’s op besmetting met het corona-virus hoog blijven.

In de tuinbouwsector logeren vrij grote groepen seizoenwerknemers in huisvesting die door de werkgever wordt ter beschikking gesteld. Het is de bedoeling van deze collectieve arbeidsovereenkomst om er voor te zorgen dat seizoenwerknemers die naar België komen om te werken in de tuinbouwsector, ook effectief aan de slag kunnen gaan. Het is daarnaast ook belangrijk dat de oogstwerkzaamheden kunnen doorgaan.

Art.3 De ondertekenende partijen komen overeen dat, mits akkoord van de overlegorganen op ondernemingsvlak of, bij gebreke daaraan, mits het individueel akkoord van de betrokken seizoenwerknemer, bij aankomst in de plaats waar logement wordt voorzien en ook periodiek, de lichaamstemperatuur van de seizoenwerknemer kan gemeten worden. Deze gegevens worden niet bijgehouden of opgeslagen. Wanneer een verhoogde temperatuur wordt gemeten, wordt onmiddellijk een huisarts verwittigd.

Art.4. Deze collectieve arbeidsovereenkomst wordt gesloten voor een bepaalde duur. Zij treedt in voege op 1 juli 2020 en houdt op te bestaan op 30 juni 2021.

Art. 5 Overeenkomstig art. 14 van de wet van 5 december 1968 betreffende de collectieve arbeidsovereenkomsten en de paritaire comités worden, voor wat betreft de ondertekening van deze collectieve overeenkomst, de handtekeningen van de personen die deze aangaan namens de werknemersorganisaties enerzijds en namens de werkgeversorganisaties anderzijds, vervangen door de notulen van de vergadering die door de voorzitter en de secretaris zijn ondertekend en door de leden zijn goedgekeurd.
