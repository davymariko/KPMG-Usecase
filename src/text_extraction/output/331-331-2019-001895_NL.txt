Neerlegging-Dépôt: 28/02/2019 | Regist.-Enregistr.: 13/03/2019 N°: 150938/C0/331

PARITAIR COMITÉ VOOR DE VLAAMSE WELZIJNS- EN GEZONDHEIDSSECTOR (331)

Collectieve arbeidsovereenkomst van 8 februari 2019 inzake het

vernieuwend project werknemersstatuut van de kinderbegeleider in de gezinsopvang

PREAMBULE

Deze collectieve arbeidsovereenkomst wordt afgesloten in uitvoering van het Vlaams intersectoraal akkoord van 8 juni 2018 inzake het vernieuwend project werknemersstatuut van de kinderbegeleider in de gezinsopvang.

De Vlaamse Regering heeft het regelgevend kader voor uitvoering van dit project vastgelegd in een Vlaams Besluit houdende de toekenning van een subsidie voor een vernieuwend project werknemersstatuut van de kinderbegeleider gezinsopvang.

Hiermee wordt het lopend project, gestart in 2015 bestendigd en uitgebreid.

Deze collectieve arbeidsovereenkomst regelt de loon- en arbeidsvoorwaarden die van toepassing zijn op de kinderbegeleiders in de gezinsopvang-werknemers binnen dit project.

Artikel 1 Deze collectieve arbeidsovereenkomst is van toepassing op de werkgevers en de werknemers die ressorteren onder het Paritair Comité voor de Vlaamse welzijns- en gezondheidssector en die in het project door de sociale partners geselecteerd worden.

Onder werknemers wordt verstaan het mannelijk en vrouwelijk werklieden- en bediendepersoneel.

Artikel 2 De collectieve arbeidsovereenkomsten van toepassing vóór de inwerkingtreding van de onderhavige collectieve arbeidsovereenkomst alsook de collectieve arbeidsovereenkomsten die gedurende de looptijd van het project in het PC 331 worden afgesloten, zijn niet van toepassing op de kinderbegeleider in de gezinsopvangwerknemer, met uitzondering van de regelingen inzake de 2° pensioenpijler.

Artikel 3 De geselecteerde organisator voor de gezinsopvang en de kinderbegeleider in de gezinsopvang-werknemer sluiten een arbeidsovereenkomst voor bedienden van onbepaalde duur af, conform het Besluit Vlaamse Regering houdende de toekenning van een subsidie voor een vernieuwend project werknemersstatuut van de kinderbegeleider gezinsopvang.

Deze arbeidsovereenkomst, tussen de geselecteerde organisator voor gezinsopvang en de kinderbegeleider in de gezinsopvang-werknemer, kadert in de reglementering van huisarbeid. De artikelen 119,1 tot en met 119.12 van de Wet op de Arbeidsovereenkomsten van 3 juli 1978 is van toepassing.

Artikel 4 Het barema van de kinderbegeleider in de gezinsopvang-werknemer volgt het minimumloon van artikel 6 van de collectieve arbeidsovereenkomst betreffende de loonvoorwaarden in uitvoering van het Vlaams Intersectoraal Akkoord die gesloten is op 28 februari 2001 in het paritair subcomité voor de gezondheidsinrichtingen en -diensten (N° 58037|CO| 305.02), en die overgenomen is in het paritair comité voor de Vlaamse welzijns- en gezondheidssector door de bijzondere collectieve arbeidsovereenkomst gesloten op 16 oktober 2007 in het paritair comité voor de Vlaamse welzijns- en gezondheidssector (N° 85879|CO|331) en gewijzigd is door de collectieve arbeidsovereenkomst (N°86248|CO|331) gesloten op 3 december 2007 in het paritair comité voor de Vlaamse welzijns- en gezondheidssector, en de collectieve arbeidsovereenkomst betreffende de actualisering van de loonvoorwaarden. (N° 132068|CO|331) gesloten op 10 februari 2014 in het paritair comité voor de Vlaamse welzijns- en gezondheidssector.

Op het moment van het afsluiten van onderhavige collectieve arbeidsovereenkomst is dit bepaald op 1.821,96 euro voor een voltijdse tewerkstelling.

Artikel 5 De kinderbegeleider in de gezinsopvang-werknemer ontvangt daarnaast een maandelijkse onkostenvergoeding voor de kosten die verbonden zijn aan de huisarbeid.

Per gewerkte dag bestaat deze onkostenvergoeding uit:

e Een vast gedeelte van 11,98 euro per dag op basis van het opvangplan, met een maximum van 220 werkdagen

e Een variabel gedeelte van 3,57 euro per gepresteerde dag per opgevangen kind, met een maximum van 220 werkdagen

Beide hogervermelde bedragen zijn gebaseerd op de indexsituatie 1/10/2018 en volgen de verdere indexering ervan.

Artikel 6 De tewerkstellingsbreuk wordt bepaald door de arbeidstijd: deeltijds werken kan enkel door minder dagen te werken.

De voltijdse kinderbegeleider in de gezinsopvang werkt in principe 50 uren per week, verspreid over 5 dagen.

Elke kinderbegeleider in de gezinsopvang-werknemer, voltijds en deeltijds, vangt gemiddeld 4 kinderen (op kwartaalbasis) per dag op. De ratio aantal kinderen per kinderbegeleider, zijnde een gemiddelde van 4 kinderen (op kwartaalbasis) blijf gelden als kwaliteitscriterium.

Een effectieve inhaalrust moet in overleg gepland worden zodra de 55 uren per week gemiddeld op kwartaalbasis overschreden worden. De inhaalrust gebeurt in volledige dagen.

Artikel 7 Aan de voltijdse kinderbegeleider in de gezinsopvang-werknemer worden jaarlijks 10 bijkomende verlofdagen toegekend.

Voor de deeltijdse werknemers wordt het aantal bijkomende verlofdagen pro rata de tewerkstellingsbreuk toegekend.

Voor de nieuwe onthaalouders die vanaf 1 april 2019 in het statuut stappen, worden de verlofdagen voor 2019 pro rata toegekend.

Het recht op deze verlofdagen wordt proportioneel bepaald op basis van de in het lopende kalenderjaar effectief gepresteerde maanden. Aan gepresteerde maanden wordt gelijkgesteld de periode van gewaarborgd loon.

Deze bijkomende verlofdagen moeten worden opgenomen in het kalenderjaar zelf en kunnen niet worden overgedragen naar het volgende kalenderjaar.

Op ondernemingsniveau kunnen verdere opnamemodaliteiten worden afgesproken.

Artikel 8 Deze collectieve arbeidsovereenkomst treedt in werking op 1 januari 2019 en houdt op uitwerking te hebben op 1 april 2021.
