Neerlegging-Dépôt: 20/02/2019 | Regist.-Enregistr.: 13/03/2019 | N°: 150932/C0/327.01 |

Paritair Subcomité voor de Vlaamse sector van de beschutte werkplaatsen, de sociale werkplaatsen en de maatwerkbedrijven

Collectieve arbeidsovereenkomst van 22 januari 2019 betreffende de

invoering van de kleine flexibiliteit

Artikel 1: toepassingsgebied

Deze collectieve arbeidsovereenkomst is van toepassing op de werkgevers en de werknemers van de beschutte en sociale werkplaatsen en maatwerkbedrijven die ressorteren onder het Paritair Subcomité voor de Vlaamse sector van de beschutte werkplaatsen, de sociale werkplaatsen en de maatwerkbedrijven.

Onder werknemers wordt verstaan de mannelijke en vrouwelijke arbeiders en bedienden.

Deze collectieve arbeidsovereenkomst wordt afgesloten in toepassing van het Vlaams Intersectoraal Akkoord voor de social profitsector van 8 juni 2018 en van het Protocol van akkoord voor PC 327.01 beschutte werkplaatsen en sociale werkplaatsen, maatwerkbedrijven Vlaanderen.

De bepalingen opgenomen in deze cao zijn enkel van toepassing op de activiteiten groen en land- en tuinbouw, met uitsluiting van enclavewerk.

Deze cao kan jaarlijks herzien worden met het oog op het opnemen van andere seizoensgebonden activiteiten. Deze activiteiten kunnen worden uitgebreid via een collectieve arbeidsovereenkomst op het niveau van de onderneming. Bestaande afspraken op organisatieniveau lopen verder.

Artikel 2: invoering van kleine flexibiliteit

Deze cao wordt afgesloten in toepassing van artikel 20bis van de Arbeidswet van 16 maart 1971. Aanvullend op de mogelijkheid voor de ondernemingen om een ondernemings-cao af te sluiten, maakt deze kadercao voor de genoemde activiteiten van artikel 1 de invoering van kleine flexibiliteit via eenvoudige wijziging van het arbeidsreglement mogelijk.

De sectorale partners komen overeen dat de maatwerkbedrijven een stelsel van kleine flexibiliteit kunnen invoeren in de onderneming, enkel met het oog op het opvangen van seizoenschommelingen van minimum 28 dagen, volgens de modaliteiten in deze cao.

De invoering van kleine flexibiliteit op basis van deze cao moet minstens een maand op voorhand worden gecommuniceerd aan de werknemers.

De manier van invullen van de piek- en dalperiodes worden op ondernemingsniveau in overleg uitgewerkt, zonder dat dit afbreuk doet aan de mogelijkheid tot het invoeren van het stelsel van kleine flexibiliteit door de werkgever,

De aanpassingen van het arbeidsreglement bevatten een verwijzing naar deze cao, de vermeldingen zoals verder gespecifieerd, en de uurroosters ingevoerd in toepassing van deze cao.

Artikel 3: Referteperiode

De te respecteren arbeidsduur, die bepaald wordt op basis van de gemiddelde wekelijkse arbeidsduur van toepassing in de onderneming, zal gespreid worden over een referteperiode van 12 maanden. De begin- en einddatum van de referteperiode worden opgenomen in het arbeidsreglement, samen met de gemiddelde wekelijkse arbeidsduur en

Pagina 1 van 2

de totale te presteren arbeidsduur over de referteperiode. Deze totale arbeidsduur omvat het wettelijk en conventioneel verlof, feestdagen en andere gelijkgestelde dagen.

Artikel 4: afwijkingen van de normale arbeidsduurgrenzen

Het aantal uren dat beneden de normale gemiddelde daggrens mag gepresteerd worden bedraagt maximaal 2 uren. Het aantal uren dat boven de normale gemiddelde daggrens mag gepresteerd worden bedraagt maximaal 2 uren, zonder dat het totaal aantal uren per dag meer dan 9 uren mag bedragen.

Het aantal uren dat beneden of boven de gemiddelde wekelijkse arbeidsduur mag gepresteerd worden bedraagt maximaal 5 uren, met een maximale arbeidsduur van 45 uren per week.

Artikel 5: betaling van het loon, vergoeding

Het loon wordt bepaald zoals gangbaar in de onderneming voor de invoering van de kleine flexibiliteit:

- Ofwel op basis van de gemiddelde wekelijkse contractuele arbeidsduur;

- Ofwel als maandloon zoals gangbaar bij bedienden.

Wanneer op de dag dat de arbeidsovereenkomst een einde neemt of op het einde van de bij collectieve arbeidsovereenkomst vastgestelde periode, de werknemer minder heeft gewerkt dan de overeengekomen gemiddelde arbeidsduur, blijft het hem uitbetaalde loon verworven en kan het niet in mindering worden gebracht van het nog verschuldigde loon. Heeft hij daarentegen meer uren gepresteerd, dan is hem het loon voor die meer gepresteerde arbeidsuren verschuldigd.

Indien de uren gepresteerd in het kader van kleine flexibiliteit vallen onder de vergoedingsregeling voor ochtendwerk, avondwerk, zaterdagwerk of zondagwerk dan zijn de voorziene vergoedingen, zoals bepaald in art. 4 van de cao van 22/01/2019 betreffende de flexibele arbeidsorganisatie, van toepassing.

De overschrijdingen van de normale grenzen van de arbeidsduur die voortvloeien uit de toepassing van het stelsel van de flexibele uurregelingen, zijn geen overuren. De uren die de maximale daggrens en jaargrens overschrijden worden beschouwd als overuren. Artikel 6: geldigheidsduur en inwerkingtreding

Deze collectieve arbeidsovereenkomst treedt in werking op 1 januari 2019.

Ze is gesloten voor onbepaalde duur en kan worden opgezegd door elk van de partijen met betekening van een opzeggingstermijn van 6 maanden bij een ter post aangetekende brief

aan de voorzitter van het Paritair Subcomité voor de Vlaamse sector van de beschutte werkplaatsen, de sociale werkplaatsen en de maatwerkbedrijven.

Pagina 2 van 2
