PARITAIR COMITE VOOR HET VERMAKELIJKHEIDSBEDRIJF (304)

Collectieve arbeidsovereenkomst van 28 maart 2019 ter verduidelijking van het begrip taakloon in de sector.

Preambule

Deze CAO is een eerste stap om het probleem van de toepassing van de cachetregel op te lossen.

Leden van PC 304 zijn zich bewust dat deze bepaling geen rekening houdt met de globale situatie van de werknemers van de sector.

Bijgevolg, zoals voorzien in het document van de vertegenwoordigers van de 4 Paritaire Comités, zoals neergelegd op het bureau van de Minister van Werk op 28/2/2018, verbindt het paritair comité zich ertoe een werkgroep in het leven te roepen met als voornaamste doelstelling voorstellen te ontwikkelen om de globale situatie van de werknemers in de sector te verbeteren.

artikel 1

Deze collectieve arbeidsovereenkomst wordt gesloten om de definitie van taakloon in de werkloosheidsreglementering (de specifieke berekeningsregel van artikel 10 van het Ministerieel besluit van 26 november 1991 houdende toepassingsregelen van de werkloosheidsreglementering) te specifiëren voor de sector.

artikel 2

Deze collectieve arbeidsovereenkomst is van toepassing op alle werkgevers en werknemers die ressorteren onder Paritair Comité nr. 304.

Onder werknemers wordt verstaan : het werklieden- en bediendenpersoneel.

artikel 3

Deze cao vindt zijn oorsprong in de bezorgdheid voor een uniforme en een gelijke behandeling van het taakloon voor artiesten over het hele Belgische grondgebied.

Artikel 4 : verduidelijking begrip taakloon

1. Taakloon is een vergoeding die in functie staat van de totale geleverde prestatie (hierbij wordt er bijvoorbeeld rekening gehouden met individuele voorbereiding, …) eerder dan in functie van het aantal gepresteerde arbeidsuren.

2. Als het brutoloon gelijk of minder is dan het aantal ingeplande uren vermenigvuldigd met het uurloon zoals vastgelegd in de sectorale cao is er geen sprake van taakloon.

3. Het contract kan een uurrooster bevatten, dit sluit een vergoeding tegen taakloon niet uit. Het uurrooster kan slechts een deel van het werk bevatten, zoals repetities, voorstellingen, leesmomenten, opnamedagen enzovoort, …

Artikel 5 Onderstaande criteria dienen vervuld te zijn om een werknemer uit te betalen tegen een taakloon. Indien één van de onderstaande criteria niet vervuld zijn, gelden de afgesproken lonen uit de sectorale of onderneming cao's.

1. Er is een overeenkomst afgesloten tussen de artiest en de werkgever/opdrachtgever : dit is ofwel een arbeidsovereenkomst, ofwel een overeenkomst onder artikel 1bis.

2. De bovenstaande overeenkomst bepaalt expliciet dat de vergoedingswijze taakloon is.

3. Het moet gaan om een artistieke prestatie, volgens de definitie in artikel 1bis van de wet van 27 juni 1969 : “Onder het leveren van artistieke prestaties en/of het produceren van artistieke werken” dient te worden verstaan “de creatie en/of uitvoering of interpretatie van artistieke oeuvres in de audiovisuele en de beeldende kunsten, in de muziek, de literatuur, het spektakel, het theater en de choreografie”.

4. De opdracht of taak moet duidelijk omschreven zijn in de overeenkomst.

Artikel 6 Op het formulier C4 zal de werkgever aankruisen of de tijdseenheid wordt vermeld “per taak” of “onderworpen krachtens artikel 1bis.

Artikel 7 De bijkomende criteria bepaald in artikel 5 zijn niet van toepassing op contracten die gesloten zijn voor de ingangsdatum van deze cao.

Artikel 8 Deze collectieve arbeidsovereenkomst treedt in werking op 01/09/2019 en wordt gesloten voor onbepaalde tijd. Zij kan worden opgezegd door elke partij, met een opzeggingstermijn van zes maanden, betekend per ter post aangetekende brief gericht aan de voorzitter van het paritair comité.
