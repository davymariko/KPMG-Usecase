Paritair Comité voor de uitzendarbeid en de erkende ondernemingen die buurtwerken of „diensten leveren

Collectieve arbeidsovereenkomst van 17 december 2019

Pensioenpremie voor de uitzendkrachten in de sector van ondernemingen die ressorteren onder het paritair comité voor de Metaal-, machine- en elektrische bouw (PC 111.01 & 111.02), met uitzondering van die ondernemingen die bruggen en metalen gebinten monteren.

Deze collectieve arbeidsovereenkomst wordt gesloten in uitvoering van de collectieve arbeidsovereenkomst van 17 december 2019 betreffende de pensioenpremie voor de uitzendkrachten en beoogt de uitzendkrachten ter beschikking gesteld van gebruikers-ondernemingen die ressorteren onder het paritair comité voor de Metaal-, machine- en elektrische bouw, met uitzondering van die ondernemingen die bruggen en metalen gebinten monteren, hierna "gebruiker" genoemd.

Artikel 1. Deze collectieve arbeidsovereenkomst is van toepassing op:

a. de uitzendbureaus bedoeld bij artikel 7, 1° van de wet van 24 juli 1987 betreffende de tijdelijke arbeid, de uitzendarbeid en het ter beschikking stellen van werknemers ten behoeve van gebruikers;

b. de uitzendkrachten bedoeld bij artikel 7, 3° van genoemde wet van 24 juli 1987, die door deze uitzendbureaus ter beschikking worden gesteld.

Art. 2. In toepassing van artikel 2 van de collectieve arbeidsovereenkomst van 17 december 2019 betreffende de pensioenpremie voor de uitzendkrachten, verbinden de uitzendbureaus zich er toe een pensioenpremie te betalen aan de uitzendkrachten ter beschikking gesteld van een gebruiker.

Art. 3. De pensioenpremie waarvan sprake in artikel 2 is een percentage van het brutoloon (aan 100 pct.) dat overeenkomt met de bijdrage betaald door de gebruiker voor de financiering van een sectoraal systeem van aanvulling op het wettelijk pensioenstelsel, vermenigvuldigd met de coëfficiënt vermeld in de collectieve arbeidsovereenkomst van 17 december 2019 betreffende de pensioenpremie voor de uitzendkrachten.

De bijdrage betaald door de ondernemingen die ressorteren onder het paritair comité voor de Metaal-, machine- en elektrische bouw, met uitzondering van die ondernemingen die bruggen en metalen gebinten monteren bedraagt 2,39 pct voor de ondernemingen in de provincies Antwerpen, Limburg, Oost-Vlaanderen, West-Vlaanderen, Vlaams Brabant, evenals voor de onderneming Cofely Fabricom NV en Cofely Fabricom Industrie Sud NV hierna “Vlaanderen” genoemd.

De bijdrage betaald door de ondernemingen die ressorteren onder het paritair comité voor de Metaal-, machine- en elektrische bouw, met uitzondering van die ondernemingen die bruggen en metalen gebinten monteren, bedraagt 2,19 pct voor de ondernemingen in de provincies Waals Brabant, Luik, Hengouwen, Namen en Luxemburg en in het Brussels Hoofdstedelijk Gewest, met uitzondering van de onderneming Cofely Fabricom NV en Cofely Fabricom Industrie Sud NV hierna “Wallonië-Brussel” genoemd.

De pensioenpremie die door de uitzendbureaus wordt betaald voor de uitzendkrachten ter beschikking gesteld van ondernemingen in Vlaanderen is dus gelijk aan 1,58 pct . van het brutoloon (aan 100 pct), hetzij 2,39 x 0,6603.

De pensioenpremie die door de uitzendbureaus wordt betaald voor de uitzendkrachten ter beschikking gesteld van ondernemingen in Wallonië-Brussel is gelijk aan 1,45 pct . van het brutoloon (aan 100 pct), hetzij 2,19 x 0,6603.

Art. 4. De uitzendbureaus verbinden er zich toe aan de uitzendkrachten die ter beschikking worden gesteld van een gebruiker de pensioenpremie vermeld in artikel 3 te betalen op de brutolonen verschuldigd vanaf 1 januari 2020.

Art. 5. Deze collectieve arbeidsovereenkomst treedt in werking op 1 januari 2020. Zij wordt gesloten voor een bepaalde duur en verstrijkt op 31 december 2020.

Zij kan, mits een opzeggingstermijn van drie maanden wordt in acht genomen, door elk van de partijen worden opgezegd met een aangetekend schrijven gericht aan de voorzitter van het Paritair Comité voor de uitzendarbeid en de erkende ondernemingen die buurtwerken of -diensten leveren.
