Paritair subcomité voor de haven van Antwerpen, “Nationaal Paritair Comité der Haven van Antwerpen” genaamd

Collectieve arbeidsovereenkomst van 17 december 2020 houdende wijziging van de collectieve arbeidsovereenkomst betreffende de loon- en arbeidsvoorwaarden van de havenarbeiders van het algemeen contingent van 6 december 2004, “Codex algemeen contingent” genaamd.

Art. 1. Deze collectieve arbeidsovereenkomst is van toepassing op de werkgevers die ressorteren onder de bevoegdheid van het paritair subcomité voor de haven van Antwerpen, “Nationaal Paritair Comité der Haven van Antwerpen" genaamd en op de havenarbeiders van het algemeen contingent die zij tewerkstellen.

Art. 2. Deze collectieve arbeidsovereenkomst wijzigt de collectieve arbeidsovereenkomst van 6 december 2004 met registratienummer 73552/C0/3010100 betreffende de loon- en arbeidsvoorwaarden van de havenarbeiders van het algemeen contingent, “Codex algemeen contingent” genaamd.

Art. 3. In artikel 360 wordt na de tweede alinea een nieuwe alinea toegevoegd die luidt als volgt: "In afwijking van de vorige twee alinea's en de vierde alinea kunnen de leden van het kaderpersoneel tijdelijk werkloos gesteld worden wegens overmacht of wegens economische redenen en wel als volgt:

- de ceelbazen, de kuiper-ceelbazen en chefmarkeerders: 1 dag tijdelijke werkloosheid per week;

- de forelieden; kuiper-forelieden, assistentchef-markeerders en conterbazen: 2 dagen tijdelijke werkloosheid per week;

- de forelieden, kuiper-forelieden, assistentchef-markeerders en conterbazen die als sociaal geval beschouwd worden: 3 dagen tijdelijke werkloosheid per week.

Zowel ingeval van tijdelijke werkloosheid wegens overmacht als wegens economische redenen betaalt de werkgever een dagelijkse vergoeding gelijk aan het verschil tussen de totale bestaanszekerheidsvergoeding (werkloosheidsvergoeding en aanwezigheidsvergoeding samen) zoals bepaald voor de havenarbeiders algemeen werk en het bedrag van de werkloosheidsvergoeding die zij ontvangen ingeval van tijdelijke werkloosheid.”

Neerlegging-Dépôt: 05/01/2021 Regist.-Enregistr.: 27/01/2021 N°: 162920/C0/301.01

Art. 4. In artikel 741 wordt in de vierde alinea de datum “31 december 2020" vervangen door volgende datum: “31 maart 2021",

Art. 5. De tekst van artikel 861 wordt vervangen door volgende tekst: “De werkgever maakt per onderneming en voor iedere werkplaats afzonderlijk een aanwezigheidslijst op. Deze lijst moet uiterlijk 1.30 u. na het begin van de shift ter inzage liggen”.

Art. 6. In artikel 862 wordt de laatste zin geschrapt.

Art. 7. In artikel 863 wordt er na de eerste alinea volgende alinea ingevoegd: “Op eenvoudig verzoek van een gemachtigde persoon bezorgt de werkgever de aanwezigheidslijst van een specifieke shift per mail."

Art. 8. Deze collectieve arbeidsovereenkomst heeft uitwerking met ingang van 1 oktober 2020 en is gesloten voor onbepaalde duur met uitzondering van de artikelen 3 en 4 die in voege gaan op 1 januari 2021 en een einde nemen op 31 maart 2021.

Elk van de contracterende partijen kan ze opzeggen mits een opzeggingstermijn van 3 maanden welke bij een ter post aangetekende brief wordt betekend aan de Voorzitter van het paritair subcomité voor de Haven van Antwerpen, “Nationaal Paritair Comité der Haven van Antwerpen” genaamd.

Art. 9. Overeenkomstig artikel 14 van de wet van 5 december 1968 betreffende de collectieve arbeidsovereenkomsten en de paritaire comités worden, voor wat betreft de ondertekening van deze collectieve arbeidsovereenkomst, de handtekeningen van de personen die deze aangaan namens de werknemersorganisaties enerzijds en namens de werkgeversorganisaties anderzijds, vervangen door de, door de voorzitter en de secretaris ondertekende en door de leden goedgekeurde notulen van de vergadering.
